በኢትዮጵያ ስፖርት አካዳሚ ስር ጥሩነሽ ዲባባ ስፖርት ማሰልጠኛ ማዕከል የተመሰረተው እኤአ በ2008 ነበር። በቤጂንግ ኦሊምፒክ ሁለቱ የምንጊዜም የረጅም ርቀት ድንቅ አትሌቶች ቀነኒሳ በቀለና ጥሩነሽ ዲባባ አራት የወርቅ ሜዳሊያዎችን ማስመዝገባቸውን ተከትሎ እነሱ በፈለቁበት አካባቢ ይበልጥ ተተኪዎችን ለማፍራት የወጣቶች ማሰልጠኛ ማዕከሉ በጥሩነሽ ዲባባ ስም ተቋቁማል።
ማሰልጠኛ ማዕከሉ በወቅቱ ከ200 በላይ ሰልጣኞችን በመመልመል ወደ ስራ የገባ ሲሆን፤ ለአራት ዓመት ሳይንሳዊና ዘመናዊ ስልጠናዎችን በመስጠት በተለያዩ ስፖርቶች ብቁ አድርጎ ያስመርቃል። ማዕከሉ ስልጠናውን መስጠት ከጀመረበት ወቅት አንስቶም ለአስራ አንድና አስራ ሁለት ዞሮች ሰልጣኞችን ማስመረቅ ችሏል።
በአሁኑ ወቅት ማሰልጠኛ ማዕከሉ 179 ወንድና 131 ሴት በድምሩ ለ310 ሰልጣኞች ስልጠና በመስጠት ላይ ይገኛል። ከነዚህ ሰልጣኞች መካከል 101 አዲስና 270 ነባር ሰልጣኞችን በመያዝ ከአንደኛ እስከ አራተኛ ዓመት ስልጠናዎችን ይሰጣል።
የማሰልጠኛ ማዕከሉ የትምህርት ስልጠናና ውድድር ምክትል ዳይሬክተር ተወካይ አቶ መሳይ ጉልላት፣ ማዕከሉ አገር አቀፍ እንደመሆኑ የምልመላ ሂደቱም ሁሉን አቀፍና ችሎታን መሰረት ያደረገ መሆኑን ይናገራሉ። በአገሪቱ ሁሉም ክልሎችና ከተማ አስተዳደሮች ምልመላ በማካሄድም ነው ለወጣቶች ስልጠናው የሚሰጠው። ምልመላው የሰላም ስጋት በነበረባቸው እንደ ትግራይ ክልል ካሉት አከባቢዎች በስተቀር በሁሉም አካባዎች ሲደረግ ቆይታል። ለዚህም ማዕከሉ ‹‹ችሎታን(ታለንትን) መፈልግ እንጂ በራሱ ይምጣ›› የሚል እምነት ስለሌለው በተለያየ አካባቢ እየተጋዘ እንደሚመለምል አቶ መሳይ ገልፀዋል።
ኢትዮጵያ ወጣቶች ስፖርት አካዳሚ በአስር የስፖርት አይነቶች ስልጠና ይሰጣል። ጥሩነሽ ዲባባ ማሰልጠኛ ማዕከል ደግሞ በሶስት የስፖርት ዘርፎች ላይ ብቻ ትኩረቱን አድርጎ ስልጠና በመስጠት ላይ መሆኑን አቶ መሳይ ይናገራሉ። እነዚህም አትሌቲክስ፣ እግር ኳስና ፓራሊምፒክ ናቸው።
እንደ አቶ መሳይ ገለፃ፣ ማሰልጣኛ ማዕከሉ ስልጠና መስጠት ከጀመረበት ወቅት አንስቶ በርካታ አትሌቶችን ለክለቦችና ለአገር ማበርከት ችላል። በዚህም ከማዕከሉ ኢትዮጵያን በአለም መድረኮች በመወክል ሜዳሊያ ማስመዝገብ የቻሉት በርካታ አትሌቶች ማፍራት ችላል። ከነዚህም መካከል ለሜቻ ግርማ አንዱ ሲሆን አትሌቱ በሁለት የዓለም ቻምፒዮናና በአንድ ኦሊምፒክ የ3 ሺ መሰናክል ውድድር በታሪክ ሶስት የብር ሜዳለያን ማስመዝገብ ችሏል። ሌሎች የማሰልጠኛው ውጤቶች ጌትነት ዋለ፣ሳሙኤል ፍሬው፣ ሳሙኤል ዱጉናና አዲሱ ይሁኔ በዋናነት የሚጠቀሱ ውጤታማ አትሌቶች ናቸው።
ይህ ማሰልጠኛ ማዕከል ከሌሎች የሚለየውም አንድ ነገር አለ። ይህም በርካታ አትሌቶችን ባልተለመዱ የአትሌቲክስ ዘርፎች በማሰልጠን ውጤታማ እንዲሆኑ የሚያደርገው ጥረት ነው። እነዚህ የአትሌቲክስ ዘርፎች በኢትዮጵያ ብዙም ትኩረት ያልተሰጣቸው የአጭር ርቀትና የሜዳ ተግባራት ውድድሮች ሲሆኑ፣ በነዚሁ ውድድሮች ውጤታማ አትሌቶችን ለማፍራት ከመሰረቱ ጀምሮ ስልጠና በመስጠት ተስፋ ሰጪ እንቅስቃሴም እየታየ እንደሚገኝ አቶ መሳይ ጠቁመዋል። ለዚህም በቅርቡ በተካሄደው 11ኛው የኢትዮጵያ ከ20 ዓመት በታች ወጣቶች አትሌቲክስ ቻምፒዮና የማዕከሉ ተሳትፎ አበረታች ውጤትና ጥሩ እንቅስቃሴን በማድረግ በወንዶች አንደኛ ደረጃን ይዞ ማጠናቀቁ አቶ መሳይ አንዱ ምሳሌ እንደሚሆን ያብራራሉ። በዚህም ተተኪ ስፖርተኞችን በትክክለኛ እድሜያቸው ተሳትፈው ተስፋ እንዲኖራቸው ማድረግ እንደሚቻል ማዕከሉ ማሳየቱን ያነሳሉ።
ማዕከሉ የኢትዮጵያ አትሌቲክስ ብሔራዊ ቡድን ለሚያደርጋቸው አህጉራዊና አለም አቀፋዊ ውድድሮች ከመቶ የሚበልጡ አትሌቶችን ማስመረጥ መቻሉን እንደ አንድ ስኬት የጠቆሙት አቶ መሳይ፣ ሰልጣኞችን በተለያየ እድሜ እርከን መልምሎ ወደ ስልጠና የሚያስገባ ሲሆን በዚህም እድሜያቸው አስራ ሰባትና ከዚያ በታች የሆኑ አትሌቶችን ለአራት ዓመታት ተገቢውን ስልጠና ከሰጠ በኋላ እንደሚያስመርቅ ያብራራሉ።
ማዕከሉ በተለይም በአጭር ርቀትና በሜዳ ተግባራት ውድድሮች ላይ በአህጉር ደረጃ ያለውን ሰፊ ርቀት ለማጥበብ በርካታ ስራዎችን እየሰራ ይገኛል። በዚህም መሰረት በአህጉር አቀፍ ከሃያ ዓመት በታች ውድድር ላይ ሜዳሊያ በማስመዝገብ ጭምር ማጠናቀቅ የቻሉ አትሌቶችን ማፍራቱ እንደ ጥሩ ጅምር ሊጠቀስ እንደሚችል ያምናሉ።
ማዕከሉ ለዚህ አበረታች ውጤት የበቃበትን ምክንያት አቶ መሳይ ሲያስረዱ፣ በነዚህ ውስን ውድድሮች ላይ ትኩረት አድርጎ ከመስራት ባለፈ እምቅ አቅም ባለባቸው ስፍራዎች ላይ በትኩረት በመሰራቱ እንደሆነ አስረድቷል።
በተረፈ ቴክኒክ ላይ ትኩረት አድርጎ መስራት በመቻሉ ውጤታማ መሆን እንደተቻለ ያስረዱ ሲሆን፣ በአጠቃላይ በሜዳ ተግባርም ይሁን አጭር ርቀት ከሌሎች አገራት አንፃር ያለውን ክፍተት ለማጥበብ በደንብ መስራት እንደሚያስፈልግ ጠቁመዋል። “ይህንን ስናደርግ ስራው ድካም ይኖረዋል። ግን ትኩረት በመስጠት መሰራት ስላለበት ያንን እናደርጋለን” ሲሉም አክለዋል።
“እኛ ተተኪ ስፖርተኞችን ለማፍራት እንሰራለን፣ ነገር ግን ከኛ ጋር የዛሬ ስድስትና ሰባት ዓመት የወጡ ልጆች ክለቦች መልሰው ሲያሳትፏቸው አይተናል፣ ይሄ ነገር ለማንም የማይጠቅምና ወጣቱንና ታዳጊውን ወደላይ እንዲመጣ አያደርግም›› ያሉት አቶ መሳይ የማሰልጠኛ ማዕከሉ አንዱ ፈተና አትሌቶቹ በተለያዩ ውድድሮች ከእድሜ ከሚበልጣቸው ስፖርተኞች ጋር ለመፎካከር መገደዳቸው መሆኑን ጠቁመዋል። በዚህ ረገድ በቅርቡ በተካሄደው ከ20 ዓመት በታች ቻምፒዮና ፌዴሬሽኑ በእድሜ ተገቢነት ዙሪያ የወሰደው እርምጃ አበረታች እንደሆነና መቀጠል እንደሚገባው ገልፀዋል።
አለማየሁ ግዛው
አዲስ ዘመን የካቲት 9 ቀን 2015 ዓ.ም
2022 የውድድር ዓመትን በስኬታማ ዓለም አቀፍ የውድድር ውጤቶች ያጠናቀቀው የኢትዮጵያ አትሌቲክስ በቅርቡ የተያዘውን 2023 የውድድር ዓመትም በውጤት ለመጀመር ወጥኖ እየተንቀሳቀሰ ይገኛል። ይህንንም በአውስትራሊያ ባትሪስ በሚካሄደው የዓለም አገር አቋራጭ ሻምፒዮና ለመጀመር የቀናት ዕድሜ ብቻ ቀርተውታል::
የዘንድሮው የ44ኛው የዓለም ሃገር አቋራጭ ሻምፒዮና አዘጋጇ ከተማ ባትረስት እንግዶቿን መቀበል ጀምራለች:: በመድረኩ በውጤታማነት የሚጠቀሰው የኢትዮጵያ ብሔራዊ አትሌቲክስ ቡድንም ወደ ስፍራው ከሚያቀኑት አንዱ ነው::
በወጣትና ምርጥ ብቃት ላይ በሚገኙ አትሌቶች የተገነባው የኢትዮጵያ አትሌቲክስ ቡድን 28 አትሌቶችን እና 5 ተጠባባቂዎችን አካቶ ከትናንት በስቲያ ምሽት ወደ አውስትራሊያ ያቀና ሲሆን፤ በወጣት ወንድና ሴት፣ በአዋቂ ወንድና ሴት እንዲሁም በድብልቅ ሪሌ(ዱላ ቅብብል) የሚወዳደርም ይሆናል:: ከጃንሜዳ ኢንተርናሽናል ሃገር አቋራጭ ውድድር በብቃታቸው ተመርጠው የተሰባሰቡ አትሌቶች ከጥር 3/2015 ዓም አንስቶ ዝግጅታቸውን በኢትዮጵያ ስፖርት አካዳሚ፣ ጃንሜዳ፣ እንጦጦ፣ ሱሉልታ፣ ቃሊቲ፣ ወንጂና የተለያዩ አካባቢዎች በመዘዋወር ሲያከናውኑ ቆይተዋል:: ቡድኑ በሥነምግባርና በስልጠና አቀባበሉ ምስጉን እንደነበረ የተገለጸ ሲሆን፣ በውድድሩ ላይ ስኬታማ ይሆናል ተብሎ ይጠበቃል። ይህ ስብስብ ያለው ጥንካሬም ለሌሎች ተፎካካሪ ሀገራት ፈተና እንደሚሆን የዓለም አትሌቲክስን ጨምሮ ትኩረታቸውን በአትሌቲክስ ላይ ያደረጉ ድረገጾች ከወዲሁ ቅድመ ግምታቸውን በማስቀመጥ ላይ ይገኛሉ::
ቡድኑ ወደ አውስትራሊያ ከማቅናቱ አስቀድሞ በተካሄደው የሽኝት መርሐ ግብር ላይም ብርቅዬ ኢትዮጵያውያን አትሌቶች እንዳለፉት ጊዜያት የሃገራቸውን ስም በአሸናፊነት ያስጠሩ ዘንድ የአደራ ሰንደቅ ዓላማ ርክክብ ተከናውኗል:: ይህንን ተከትሎም የሃገር አቋራጮች ውድድር ልዑኩን የሚመሩት የፌዴሬሽኑ የሥራ አስፈጻሚ ኮሚቴ አባል ወይዘሮ ሳራ ሐሰን፤ ቡድኑ ድልን አልሞ እንደሚጓዝ ገልጸዋል:: የቡድኑ ዝግጅት መልካም ውጤት ሊመዘገብበት እንደሚችል የሚያመለክት መሆኑን የጠቆሙት ወይዘሮ ሣራ፤ በልምምድ ላይ የታየውን የቡድን ስሜት በማጠናከር አትሌቶቹ ለድል እንዲዘጋጁም አሳስበዋል::
የቀድሞዋ ድንቅ አትሌት የአሁኗ የኢትዮጵያ አትሌቲክስ ፌዴሬሽን ፕሬዚዳንት ምክትል ኮሚሽነር ደራርቱ ቱሉ፤ በሃገር አቋራጭ ሻምፒዮና የበርካታ ጊዜ ተሳትፎዋ ሦስት የወርቅ እና አንድ የብር ሜዳሊያዎችን ለሃገሯ ማስመዝገብ ችላለች:: በዓለም አቀፍ ደረጃ የሰው ልጆች ሕይወት ስጋት በነበረው የኮቪድ 19 ወረርሽኝ ምክንያት ከአራት ዓመታት በኋላ ዘንድሮ ለ44ኛ ጊዜ የሚካሄደውን ውድድር አስመልክቶም ለቡድኑ የሥራ መመሪያ ሰጥታለች:: በዚህም መሠረት በዝግጅት ወቅት ቡድኑ ያሳየውን መከባበርና መተባበር በውድድሩም በተግባር ማሳየት እንደሚገባው አሳስባለች::
በሽኝት መርሐ ግብሩ ላይ የተገኙት በኢፌዴሪ ባሕልና ስፖርት ሚኒስትር የባህልና ቋንቋ ዘርፍ ሚኒስትር ዴኤታ ወይዘሮ ወርቅነሽ ብሩ በበኩላቸው፤ የቡድኑ አባላት ከቀደሙ አትሌቶች ተምረው አሁንም የሃገራቸውን ስም ከፍ እንዲያደርጉ መልዕክታቸውን አስተላልፈዋል:: የኢፌዴሪ ባሕልና ስፖርት ሚኒስትር ከአትሌቲክስ ፌዴሬሽን ጋር በመተባበር አትሌቶች በሄዱበት ውጤታማ እንዲሆኑ የሃገርን ስም በማስጠራት ባንዲራዋን እንዲያውለበልቡ ሲሠራ መቆየቱን አስታውሰዋል። በመሆኑም ቡድኑ ከዚህ ቀደም ከነበረው የተሻለ ውጤት አስመዝግቦ እንዲመለስ ተስፋ በመሰነቅ በጉጉት የሸኛቸው ሕዝብ በድል ሲመለሱም በሞቀ ሁኔታ አቀባበል እንደሚደረግላቸውም መልካም ምኞቻቸውን ገልጸዋል::
ከአራት ዓመት በፊት በዴንማርክ አህሩስ በተካሄደው የዓለም ሀገር አቋራጭ ሻምፒዮና ኢትዮጵያ 2 የወርቅ፣ 3 የብር እና 2 የነሐስ በጥቅሉ 7 ሜዳሊያዎችን በማስመዝገብ ኬንያ እና ዩጋንዳን በማስከተል ቀዳሚ ሆና ማጠናቀቋ የሚታወስ ነው:: ቻምፒዮናው ከተጀመረ አንስቶ በተካሄዱ 35 ተከታታይ ውድድሮች ላይ የተካፈለችው ኢትዮጵያ፣ 105 የወርቅ፣ 108 የብር እና 62 የነሐስ በድምሩ 275 ሜዳሊያዎችን ማግኘት ችላለች:: ይኸውም ጎረቤት ሃገር ኬንያን ተከትላ በውድድሩ ታሪክ ከዓለም ሁለተኛ ደረጃ ላይ ልትቀመጥ ችላለች:: ከእነዚህ ሜዳሊያዎች መካከል የሃገር አቋራጭ ንጉሱ አትሌት ቀነኒሳ በቀለ 6 ሜዳሊያዎችን በማግኘት ቀዳሚው ሲሆን፤ ፌዴሬሽኑን በዚህ ወቅት እየመራች ያለችው ረዳት ኮሚሽነር ደራርቱ ቱሉ እና ሌላኛዋ ምርጥ አትሌት ጥሩነሽ ዲባባ ደግሞ ሶስት ሶስት ሜዳሊያዎችን በማስመዝገብ ይከተላሉ::
ብርሃን ፈይሳ
አዲስ ዘመን የካቲት 8 ቀን 2015 ዓ.ም
በአለም አትሌቲክስ ትልቅ ትኩረት ከሚሰጣቸው አንዱ የሆነው የዱባይ ማራቶን በየአመቱ ሲካሄድ ሁሌም በውጤት ረገድ ተመሳሳይ ነው። ኢትዮጵያውያን አትሌቶች ለእነሱ ብቻ የተዘጋጀ ውድድር እስኪመስል በዱባይ ማራቶን በሁለቱም ፆታ ሁሌም ፍፁም የበላይነት አላቸው። ይህ የበላይነት ደግሞ ቀዳሚዎቹን ደረጃዎች ይዞ በማጠናቀቅ ብቻ የተገደበ አይደለም። በሁለቱም ፆታ ከአንድ እስከ አስርና ከአንድ እስከ ሃያ በማጠናቀቅ ኢትዮጵያውያን አትሌቶች ባለፉት በርካታ አመታት ፍፁም የበላይነት አላቸው። በዚህ ውድድር ሁሌም የየትኛው አገር አትሌት ያሸንፋል የሚለው ጉዳይ ሳይሆን የትኛው ኢትዮጵያዊ አትሌት ያሸንፋል ወይም ፈጣን ሰአት ያስመዘግባል የሚለው ጉዳይ ትኩረት ይስባል።
የዱባይ ማራቶን የኮቪድ-19 ወረርሽን ከተከሰተ ከ2019 በኋላ ለመጀመሪያ ጊዜ ከትናንት በስቲያ ሲካሄድም በውጤት ረገድ የተለየ ታሪክ አልተፈጠረም። ለአመታት የዘለቀው የኢትዮጵያውያን አትሌቶች የዱባይ ማራቶን የበላይነት ለሃያ ሁለተኛ ጊዜ ባለፈው እሁድ ሲካሄድም በሁለቱም ፆታ ከአንድ እስከ አስር በማጠናቀቅ ቀጥሏል።
በዘንድሮው የዱባይ ማራቶን የታየ አንድ አዲስ  ወይም የተለየ ነገር ቢኖር ውድድሩ በአንድ ቤተሰብ የበላይነት መጠናቀቁ ነው። ሃያ ሁለተኛውን የዱባይ ማራቶን በወንዶች የሃያ ሁለት አመቱ አትሌት አብዲሳ ቶላ በ2:05:42 ሰአት ሲያሸንፍ፣ በሴቶች ዴራ ዲዳ 2:21:11 በመግባት አሸናፊ ሆናለች።
ማራቶንን ለመጀመሪያ ጊዜ ሮጦ አሸናፊ የሆነው አብዲሳ ቶላ የወቅቱ የማራቶን የአለም ቻምፒዮኑ አትሌት ታምራት ቶላ ታናሽ ወንድም ሲሆን፣ በሴቶች መካከል የተካሄደውን ውድድር በበሳል ታክቲክ ከወሊድ ተመልሳ ማሸነፍ የቻለችው ዴራ ዲዳም የታምራት ቶላ ባለቤት ናት። ይህም በውድድሩ የታየ አንድ አዲስ ነገር ሆኖ በአለም መገናኛ ብዙሃን ተዘግቧል።
ወጣቱ አትሌት አብዲሳ ቶላ ከዘንድሮው የዱባይ ማራቶን በፊት አርባ ሁለት ኪሎ ሜትር ተወዳድሮ ባያውቅም በግማሽ ማራቶን 59:54 የሆነ የራሱ ፈጣን ሰአት አለው። በዚህም ዱባይ ላይ በማራቶን የተሻለ ልምድ ያላቸውን አትሌቶች በድንቅ የአጨራረስ ብቃት ለማሸነፍ አልከበደውም። ያምሆኖ ከታላቅ ወንድሙ የተሻለ ፈጣን ሰአት ማስመዝገብ አልቻለም። ታላቅ ወንድሙና የአለም የርቀቱ ቻምፒዮን ታምራት ቶላ በዱባይ ማራቶን እኤአ 2017 ላይ 2:04:11 በሆነ ሰአት ማሸነፉ ይታወቃል።
አዲሱን የዱባይ ማራቶን ቻምፒዮን ተከትሎ ሌላኛው ኢትዮጵያዊ አትሌት ደሬሳ ኡልፋታ 2:05:51 በሆነ ሰአት ሁለተኛ ሆኖ ሲያጠናቅቅ ያስመዘገበው ሰአት በርቀቱ የግሉ ፈጣን ሰአት መሆን ችሏል። 2:05:58 በማጠናቀቅ አስደናቂ ፉክክር ያደረገው አትሌት ሃይማኖት አለው በሰባት ማይክሮ ሰከንዶች ብቻ ተቀድሞ ሶስተኛ ደረጃን መያዝ ችሏል።
በድንቅ የታክቲክ ፍልሚያ የታጀበው የሴቶች ውድድር አሸናፊ የሆነችው ዴራ ዲዳ ባለፉት ሶስት የማራቶን ውድድሮቿ ከ2:21:45 የፈጠነ ሰአት ርቀቱን ማጠናቀቅ አልቻለችም ነበር። በነዚያ ውድድሮቿ ከአምስተኛ ደረጃ የተሻለ ውጤት ይዛ ማጠናቀቅም አልቻለችም ነበር። እንደ ቤተሰብ ውጤታማ በሆኑበት የዘንድሮ የዱባይ ማራቶን ግን ከወሊድ ተመልሳ ቀዳሚ ሆና ከማጠናቀቅ ባለፈ ያስመዘገበችው ሰአትም በርቀቱ የግሏ ምርጥ ሰአት ሆኖ ሊመዘገብላት ችሏል።
ቀዳሚ ሆና ያጠናቀቀችው ዴራን ተከትላ የ2019 ቶኪዮ ማራቶን ቻምፒዮኗ አትሌት ሩቲ አጋ 2:21:24 በሆነ ሰአት ሁለተኛ ሆና ስታጠናቅቅ አትሌት ስራነሽ ይርጋ 2:21:59 በሆነ ሰአት ሶስተኛ ደረጃን ይዛ ውድድሩን ፈጽማለች።
ባለ ድሉ አትሌት አብዲሳ ቶላ ከውድድሩ መጠናቀቅ በኋላ ለመገናኛ ብዙሃን አስተያየቱን ሲሰጥ “ ለዚህ ውድድር በደንብ ተዘጋጅቻለሁ፣ እንዳሸንፍ የረዳኝም ይሄው ምክኒያት ነው፣ በውድድሩ ወቅት የነበረው የአየር ጸባይ ጥሩ ቢሆንም መጠነኛ ወበቅ ነበር፣ ለዚህም ቢሆን ጥሩ ተዘጋጅቼ ቀሪውን ስራ ለፈጣሪ ሰጥቼ ነበር” በማለት ተናግሯል።
የሴቶቹ ባለድል አትሌት ዴራ በበኩሏ፣ “በጥሩ ፉክክር የታጀበ አስደናቂ ውድድር ነበር፣ እኔም እዚህ የተገኘሁት ለማሸነፍ ነው፣ ውድድሩ በታክቲክ ፉክክር የጠነከረ ቢሆንም ፈጣሪ ረድቶኛል፣ ይህን ውድድር እንደማሸንፍ በራስመተማመን ነበረኝ ይህም ባለድል ለመሆን ጠቅሞኛል” በማለት አስተያየቷን ሰጥታለች።
ቦጋለ አበበ
አዲስ ዘመን  የካቲት 7 ቀን 2015 ዓ.ም
አሰላ ከኢትዮጵያ ከተሞች የምትለየው የበርካታ ብርቅዬ አትሌቶች መናኸሪያ በመሆን ነው። የኦሊምፒክና የዓለም ቻምፒዮኖችን በብዛት በማፍራት የሯጮች ምድር ከተሰኘችው አርሲ ዞን የፈለቁ አትሌቶች ወደ ታላቅነት በሚያደርጉት ጉዞ አሰላ መሸጋገሪያ ናት። ስፍር ቁጥር የሌላቸው የዓለም የምንጊዜም ምርጥ አትሌቶች ከዚህች ከተማ ተነስተው ኢትዮጵያን በዓለም አቀፍ መድረኮች ከማስጠራት ባሻገር የዓለም አትሌቲክስ ጌጥና ድምቀት ሆነዋል።
አሰላ በአትሌቲክሱ የገነባችውን ከፍ ያለ ስም በእግር ኳሱም ለመድገም ደፋ ቀና በማለት ላይ ትገኛለች። ከተማዋ በእግር ኳሱ በፕሪሚየር ሊግ ደረጃ ተወካይ ክለብ እንዲኖራት ለማድረግ ጠንካራ ሥራዎችን በመሥራት ላይ እንደሚገኙ የአሰላ ከተማ ወጣቶችና ስፖርት ቢሮ ገልጿል። ቢሮው ከተማዋ በእግር ኳሱ ከአምስት ዓመታት በፊት መቀመጫውን አሰላ አረንጓዴው ስቴድየም ያደረገው ሙገር ሲሚንቶን ዓይነት ተወካይ ክለብ እንደነበራት ይታወቃል።
አሰላ በአሁኑ ወቅት በፕሪሚየር ሊግ ደረጃ የሚመጥን ክለብ በስሟ እንዲኖራት በመገንባት ላይ የሚገኝ ቡድን እንዳለ ተጠቁሟል።
የአሰላ ከተማ ወጣቶችና ስፖርት ቢሮ ኃላፊ አቶ በዶ ዳባ ከአዲስ ዘመን ጋር ባደረጉት ቃለምልልስ እንደገለፁት፣ አሰላ ከተማን እንዲወክል የተቋቋመው አዲስ ክለብ ከፍተኛ የበጀት ችግር ያለበት ቢሆንም ይህን ችግር ለመቅረፍ ከፍተኛ ርብርብ እየተደረገ ይገኛል።
ክለቡ ያለበት የበጀት ችግር ብቻ እንዳልሆነና የአመራርና ሌሎች ውስጣዊ ችግሮችም እንዳሉበት የጠቆሙት የቢሮው ኃላፊ፣ «አንድ ክለብ የእኔ ነው ብሎ ትኩረት ከተሰጠውና በጀት ከተያዘለት የመቀጠል ተስፋው ትልቅ ነው» ይላሉ። የአሰላ ከተማ አትሌቲክሱ ላይ ትኩረት በማድረግ እየሠራች እንደምትገኝ ያስታወሱት አቶ በዶ ከአምና ጀምሮ በእግር ኳሱም ብዙ ሥራዎች በመሠራት ላይ መሆናቸውን አስረድተዋል። ካለፈው ዓመት ጀምሮም ባለሀብቶችን በማሰባሰብና ኮሚቴ በማዋቀር የተከናወኑ ሥራዎች ለውጥ እያመጡ በመሆኑ ቢሮ የእግር ኳስ ቡድኑን ለማጠናከር የጀመረውን ሥራ አጠናክሮ እንደሚቀጥል ተናግረዋል።
አሰላ ጠንካራ የእግር ኳስ ቡድን ኖሯት በፕሪሚየር ሊግ እንድትወከል ከታዳጊዎች ጀምሮ በርካታ ሥራዎች እየተሠሩ ይገኛሉ። በዚህም በከተማዋ ከስምንት የሚበልጡ የታዳጊ እግር ኳስ ፕሮጀክቶች መኖራቸውን የቢሮው ኃላፊ ጠቁመው፣ እነዚህን ፕሮጀክቶች በማጠናከር ከተማዋ በከፍተኛ ደረጃ የሚወዳደር ክለብ እንዲኖራትና የታዳጊ ፕሮጀክቶችም ልፋት እንዳይባክን ከከተማው አስተዳደር ጋር በመነጋገር በርካታ ሥራዎች እየተሠሩ መሆናቸውን ገልጸዋል።
እግር ኳስ ክለቡ ባለፈው የውድድር ዓመት በአንደኛ ሊግ ተወዳድሮ በአንደኝነት መጨረስ የቻለ ሲሆን፣ በዘንድሮ የውድድር ዓመትም በሁለተኛ ሊግ በመወዳደር ላይ እንደሚገኝ ታውቋል።
ያም ሆኖ በክለቡ ውስጥ ያለው ችግር በመንግሥት ብቻ የሚፈታ ባለመሆኑ ሕዝቡን የማስተባበር ሥራም በመሰራት ላይ መሆኑም ተገልጿል። በዚህም በከተማዋ ከሚገኙ ባለሀብቶች ጋር በመተባበር በከንቲባው እውቅና ከተለያዩ ምሁራን ኮሚቴ ተቋቁሞ ችግሮችን ለመፍታት ጥረት እየተደረገ ነው።
« ወ ደ ፊ ት ም ብዙ ችግሮች እ ን ደ ሚ መ ጡ እ ና ው ቃ ለ ን የሚመጣውን ችግር በመቋቋም ክለቡን ወደ ፕሪሚየር ሊግ እናሳድጋለን» ያሉት አቶ በዶ፣ ክለቡ አሁን ካለበት ሁለተኛ ሊግ በሂደት ወደ ፕሪሚየር ሊግ ቢያድግ በርካታ ተ ግ ዳ ሮ ቶ ች ሊ ገ ጥ ሙ ት እ ን ደ ሚ ች ሉ ስጋታቸውን አስቀምጠዋል። ሊገጥሙ ለሚችሉ ችግሮች እራን ከወዲሁ ማዘጋጀት እንደሚገባም አክለዋል።
ክለቡ በትልቅ ደረጃ ተፎካካሪ ለመሆን ብዙ ተጫዋቾችን ማስፈረምና ደመወዝ መክፈል ይኖርበታል። ለዚህ ደግሞ ጠንካራ መሠረት ያለው በጀት ያስፈልጋል። ለዚህ ደግሞ ከከተማዋ ከንቲባና ከሚመለከታቸው አካላት ጋር በመሆን ክለቡን ሕዝባዊ መሠረትና ድጋፍ እንዲኖረው ከወዲሁ በርካታ ሥራዎችን ማከናወን ያስፈልጋል። በዚህ ረገድ አሁን የተጀመረው እንቅስቃሴም ተስፋ ሰጪ እንደሆነ የቢሮው ኃላፊ አብራርተዋል።
በሰው ኃይል በኩል ክለቡን የማጠናከር ሥራም የተጀመረ ሲሆን በአሁኑ ወቅት ሁለት ባለሙያዎች እስከ ዓመቱ መጨረሻ በኮንትራት ተቀጥረው ክለቡን በማገልገል ላይ እንደሚገኙ ታውቋል።
«እግር ኳስ ሲባል ቀላል ይመስላል፣ ከባዱ ነገር እግር ኳስን ማሳደግ ነው። እግር ኳስ እንዲያድግ አጀንዳ አድርገን ልንሠራ ይገባል» ያሉት አቶ በዶ፣ እንደ ኦሮሚያ ክልል ለስፖርቱ ትኩረት አልተሰጠም ባይ ናቸው። ስለዚህም የመንግሥት ድጋፍና በጀት ከሌለ የስፖርት ቢሮ ብቻ በራሱ የጀመረው ጥረት ከግብ ስለማይደርስ የሚመለከተው አካል ድጋፍ ማድረግ እንዳለበት ገልጸዋል።
አለማየሁ ግዛው
አዲስ ዘመን ሰኞ የካቲት 6 ቀን 2015 ዓ.ም
የአፍሪካ እግር ኳስ ፌደሬሽን በአህጉሪቱ ከተቋቋሙ አህጉር አቀፍ ድርጅቶች ሁሉ ቀዳሚ ነው። በዚህም ሳቢያ ከአፍሪካ አንድነት ድርጅት (ከዛሬው አፍሪካ ህብረት) ሁሉ ቀዳሚው ድርጅት በመሆን በታሪክ ተመዝግቧል።
ድርጅቱን ከመሰረቱት አባል አገራት ውስጥም በፋይናንስና በፖለቲካ ተጽዕኖ ፈጣሪ የነበረችው ግብጽና የእርሷ አጋር እንደነበረች የምትታመነው ሱዳን የፕሬዚደንትነቱን ቦታ እየተፈራረቁ ይይዙት ነበር። ይህም ማለት እ.ኤ.አ ከ1957-58 ግብጻዊው አብድል አዚዝ ሳሌም፣ ከ1958-68 ሌላኛው ግብጻዊ ጀነራል አብዱልአዚዝ ሙስጠፋ፣ ከ1968-72 ሱዳናዊው ዶክተር አብድል ሀኪም ሙሀመድ አንድም ሁለትም እየሆኑ ሲመሩ ቆይተዋል። ካፍ ባለፈው የካቲት 01/2015 66ኛ አመቱን ማክበሩን ተከትሎ በዛሬው የስፖርት ማህደር አምዳችን ልናስታውሳቸው የወደድነው ታላቁን የስፖርት ሰውና የኢትዮጵያ ስፖርት አባት ይድነቃቸው ተሰማ ግን ቀደም ሲል ካፍን በፕሬዘዳንትነት ካገለገሉ ሰዎች ቀጥሎ የአፍሪካን እግር ኳስ መምራት የቻሉና በስራቸውም ህያው ስም ያተረፉ ሆነው በታሪክ ይወሳሉ።
ይድነቃቸው ተሰማ የአፍሪካ እግር ኳስ ፌደሬሽንን ከምስረታው ጀምሮ በመስራች አባልነትና በምክትል ፕሬዚደንትነት እኤአ እስከ 1972 ካገለገሉ በኋላ በ1972 በሊቀመንበርነት ተመረጡ። ይድነቃቸው ተሰማ ከእርሳቸው በፊት ሁሉ ልቀው ለአራት ተከታታይ የአገልግሎት አመታት ማለትም ከ1972 ጀምሮ ሕይወታቸው እስካለፈችበት እስከ 1987 በሊቀመንበርነት አገልግለዋል።
በነዚህ ዘመናትም እግር ኳስ በኢትዮጵያ ውስጥ እንዲተዋወቅና መስመር እንዲይዝ ከማገዛቸው ባለፈ የታላቁ ሰው አህጉራዊ ተፅዕኖም ጎልቶ መታየት ችሏል። ካፍ በ1949 ዓ.ም ካርቱም ላይ በሱዳን፣ በግብፅ፣ በኢትዮጵያ እና በደቡብ አፍሪካ አባልነት ሲመሰረት የተቋሙን መተዳደሪያ ደንብ በመቅረፅ ረገድ የይድነቃቸው አስተዋፅኦ ጉልህ ነበር። የሥራ አስፈፃሚ ኮሚቴ አባል በመሆን ሲያገለግሉም በዚሁ ዓመት የተጀመረውን የአህጉሪቱን ታላቅ ውድድር የአፍሪካ ዋንጫ እውን በማድረግ የአንበሳውን ድርሻ ተወጥተዋል።
ይድነቃቸው በአስተዳደሩ ረገድ በካፍ ውስጥ የነበራቸው ተፅዕኖ ከሚገለፅባቸው ነጥቦች አንዱ በደቡብ አፍሪካ ይካሄድ የነበረውን የአፓርታይድ ሥርዓት በመቃወም ሀገሪቷ በአህጉራዊው ውድድር ላይ እንዳትሳተፍ እና ከካፍ እንድትገለል ጫና ማሳደራቸው ነው። የታላቁ ሰው የፀና አቋምም ካፍ ሀሳባቸውን ተቀብሎ በ1951 ሀገሪቷን በማገድ በአስከፊው ሥርዓት ላይ ውሳኔ ያስተላለፈ የመጀመሪያው ዓለም አቀፍ ተቋም ሆኗል። በወቅቱ አፓርታይድ በፊፋም ሆነ በዓለም አቀፉ የኦሊምፒክ ኮሚቴ ተቀባይነት ነበረው። እነዚህ ትልቅ የስፖርት ተቋማትም የካፍን ውሳኔ “ፖለቲካንና ስፖርትን የሚቀላቅል” በሚል አጣጥለውት ነበር። ያም ሆኖ 1957 ላይ በጃፓን ቶክዮ በተደረገው የፊፋ ጠቅላላ ስብሰባ ላይ ኢትዮጵያ፣ ግብፅ እና ጋና በህብረት አፓርታይድ ደቡብ አፍሪካ ከአባልነት እንድትታገድ ያቀረቡት ጥያቄ ባልተጠበቀ ሁኔታ ተቀባይነት አግኝቶ ደቡብ አፍሪካ ከፊፋ ውጭ እንድትሆን ተደረገ። በተመሳሳይ በእንግሊዝ ቅኝ ግዛት ስር የነበረችው ርሆዴሲያ (የአሁኗ ዚምባቡዌ) ከፊፋ እንድትወገድ ይድነቃቸው ከፍተኛ ሚና ተጫውተዋል። በ1962 በሜክሲኮ የተደረገው የፊፋ ጉባዔ ላይም ከተፈሪ በንቲ ጋር በጋራ የህግ መዝገብ በማዘጋጀት እና መዝገቡ ለአባል ሀገራት እንዲቀርብ በማድረግ ርሆዴሲያ ከፊፋ እንድታገድ አድርገዋል።
በ1950ዎቹ መጨረሻ 30 አባል ሀገራት የነበሩት ካፍ በዓለም ዋንጫው ግን ግማሽ ኮታ ብቻ ነበረው። የአፍሪካ ዋንጫ አሸናፊ እና የእስያ ዋንጫ አሸናፊ እርስበርስ ተጫውተው ከሁለቱ ያሸነፈው ቡድን ብቻ ዓለም ዋንጫውን ይቀላቀል ነበር። የማጣሪያ ሂደቱ ርዝመት፣ ከፍተኛ ወጪ እና የማለፍ የተመናመነ ተስፋ በርካታ የአፍሪካ ሀገራት በማጣሪያው እንዳይሳተፉ አደረጋቸው። የፊፋ አመራሮችም ይህንን ተጠቅመው የአፍሪካ ሀገራት ያላቸውን ድምፅ ብዛት ለመቀነስ ተንቀሳቀሱ ፤ “በሁለት ተከታታይ የዓለም ዋንጫ ወይም የኦሊምፒክ ማጣሪያዎች ላይ ያልተሳተፈ ፌዴሬሽን በፊፋ ስብሰባዎች ላይ የመምረጥ መብት የለውም” የሚል ሃሳብ ያለው ህግም ማርቀቅ ጀመሩ።
በዚህ ወቅት ነበር ይድነቃቸው ተሰማ እና የአፍሪካ እግር ኳስ መሪዎች በጋናው ፕሬዘዳንት ክዋሜ ንክሩማህ ድጋፍ ራሳቸውን ከ1959ኙ የእንግሊዝ ዓለም ዋንጫ ያገለሉት፤ በቀጣይ የዓለም ዋንጫዎችም ለአፍሪካ አንድ ሙሉ ኮታ ካልተሰጣት በቀር እንደማይሳተፉ ገለፁ። ፊፋ በመጀመሪያ የአፍሪካ ፌዴሬሽኖች ይህንን በማድረጋቸው እያንዳንዳቸው 5000 ፍራንክ ቅጣት እንዲከፍሉ ትእዛዝ ቢያስተላልፍም በመጨረሻ በጉዳዩ በመስማማት ለአፍሪካ አንድ የዓለም ዋንጫ ኮታ መደበ። በኳታሩ የዓለም ዋንጫ ግማሽ ፍጻሜ በመቀላቀል የመጀመሪያዋ አፍሪካዊት አገር የሆነችው ሞሮኮም በ1963ቱ የዓለም ዋንጫ በመሳተፍ የመጀመሪያዋ የአፍሪካ ሀገር ለመሆን በቃች።
በ1965ቱ የያዉንዴ ጠቅላላ ጉባዔ ይድነቃቸው የሱዳኑን ዶ/ር አብዱልሃሊም መሃመድ 15 ለ 12 በሆነ የድምፅ ብልጫ በማሸነፍ የአፍሪካ እግር ኳስ ኮንፌዴሬሽን ፕሬዘዳንት ሆነው ተመረጡ። በአንደበተ ርቱዕነታቸው የሚታወቁት ይድነቃቸውም ከአማርኛ በተጨማሪ እንግሊዝኛ ፣ ፈረንሳይኛ እና ጣልያንኛን በጥሩ ሁኔታ መናገር መቻላቸው ተፅዕኗቸው በአህጉራዊ ደረጃ ከፍ እንዲል አስተዋፅኦ ነበረው ማለት ይቻላል። በካፍ ፕሬዝዳንትነት በሰሩባቸው 15 ዓመታት የፈጠሯቸው ለውጦች በብዙዎች አስተሳሰብ እስካሁን ካየናቸው የአፍሪካ እግር ኳስ መሪዎች ሁሉ የበለጠ ስኬታማ አድርጓቸዋል። በይድነቃቸው የካፍ አመራር ስር በርካታ ፈር ቀዳጅ ስራዎች ተከናውነዋል።
የመጀመሪያው የአፍሪካ የወጣቶች ዋንጫ እና የአፍሪካ የዋንጫ አሸናፊ ክለቦች ውድድር (የአሁኑ የኮንፌዴሬሽኖች ዋንጫ) በይድነቃቸው ጠንሳሽነት የተጀመሩ ውድድሮች ናቸው። የካፍ ዓመታዊ ገቢ በከፍተኛ ደረጃ ሲያድግ በ1974ቱ የሊቢያ የአፍሪካ ዋንጫ የቴሌቪዥን እና ስርጭት መብት ታይቶ በማይታወቅ ትርፍ ለመሸጥ ተችሏል። ይድነቃቸው የአፍሪካ እግር ኳስ በዓለም ያለውን ስፍራ ለማሳደግም በርካታ ስራዎችን ሰርተዋል። ለዚህ አላማቸው ቁልፍ መሳሪያ አድርገው የተጠቀሙት ደግሞ በአፍሪካ እና በደቡብ አሜሪካ ኮንፌዴሬሽኖች መካከል ያለውን ግንኙነት ማጠናከር ነበር። በብራዚል የነፃነት ድል ማክበሪያ ውድድር ላይ ከአፍሪካ ሀገራት የተወጣጣ ቡድን እንዲሳተፍ ማድረጋቸው ለዚህ አንድ ማሳያ ነው።
ቦጋለ አበበ
አዲስ ዘመን የካቲት 5/2015
በኢትዮጵያ እግር ኳስ ሕዝባዊ መሰረት ካላቸው ጥቂት ክለቦች መካከል አንጋፋው ቅዱስ ጊዮርጊስና ኢትዮጵያ ቡና ግንባር ቀደም ናቸው። ፈረሰኞቹና ቡናማዎቹ የኢትዮጵያ እግር ኳስ የጀርባ አጥንት በመሆን ባለፉት በርካታ ዓመታት ተፅእኗቸው ጎልቶ መውጣት ችሏል። መሰረታቸውን አዲስ አበባ ያደረጉት ሁለቱ የኢትዮጵያ ሃያል ክለቦች ከየትኛውም ክለብ በላይ የደጋፊ ሀብት አላቸው። እነዚህ ውብ ደጋፊዎቻቸውም የመቀመጫቸው አዲስ አበባ ብቻ ሳይሆን እንደ አጠቃላይ የኢትዮጵያ እግር ኳስ ድምቀት በመሆን የተለየ ክብር ይሰጣቸዋል። ይህ ድምቀታቸው ደግሞ ጎልቶ የሚወጣው በእርስ በእርስ ግንኙነት “ሸገር ደርቢ” ጨዋታ ነው።
ሁለቱን የአንድ ከተማ ተቀናቃኝ ክለቦች የሚያገናኝ ጨዋታ ሁሌም ተጠባቂ ነው። አዲስ አበባም በሁለቱ ታላላቅ ክለቦች ጨዋታ የተለየ ድምቀት ትላበሳለች። ባለፉት ሶስት ዓመታት ግን የሁለቱ ክለቦች በርካታ ውብ ደጋፊዎች በጉጉት የሚጠብቁትን ፍልሚያ በመዲናቸው ካምቦሎጆ ታድመው ለመመልከት አልታደሉም። ቀጣዩን ጨዋታ ጨምሮ የሸገር ደርቢ በስደት ድሬደዋ፣ ሐዋሳ፣ አዳማ ለ3 ጊዜያት የተካሄደ ሲሆን የአሁኑ ለ4ኛ ጊዜ ነው ከከተማቸው ውጭ የሚደረገው።
ዛሬም ታላቁ የሸገር ደርቢ ስደት ላይ ነው። ሁለቱ ክለቦችም ዛሬ ከቀኑ ዘጠኝ ሰአት ላይ በድሬዳዋ ስቴድየም
በፕሪምየር ሊጉ ለ45ኛ ጊዜ እርስ በርስ ሲገናኙ ዘንድሮ በሁለቱም ክለብ ደጋፊዎች በኩል የፈዘዘው ደርቢ ይሆናል ተብሎ ይጠበቃል።
ዛሬ በ12ኛው ሳምንት ተስተካካይ የቤቲንግ የኢትዮጵያ ፕሪምየር ሊግ ጨዋታ የሚገናኙትን ሁለቱን ክለቦች ፍልሚያ ኢንተርናሽናል አልቢትሮች ይመሩታል ተብሎ ይጠበቃል። በዚህም ዋና ዳኛ ኃይለየሱስ ባዘዘው ከረዳቶቹ ትግል ግዛው እና ፋሲካ የኋላሸት እንዲሁን አራተኛ ዳኛው ለሚ ንጉሴ ጋር በመሆን በጋራ ጨዋታውን እንደሚመሩ መረጃዎች ጠቁመዋል።
ሁለቱ ክለቦች በኢትዮጵያ ፕሪምየር ሊግ ላይ ከ1991 ዓ.ም ጀምሮ 44 ጊዜ እርስ በርስ ተገናኝተዋል። በእነዚህ ግንኙነቶችም ቅዱስ ጊዮርጊስ 21 ጊዜ ድል ሲቀናው ቡና ደግሞ 7 ጊዜ አሸንፏል ፤ 16 ጊዜ ደግሞ አቻ ተለያይተዋል።
በ44ቱ የሁለቱ ቡድኖች ግንኙነት በድምሩ 88 ግቦች መረብ ላይ አርፈዋል። 60ውን ግብ በማስቆጠር ፈረሰኞቹ ቀዳሚ ሲሆኑ ቡናማዎቹ ደግሞ 28 ኳሶችን ከመረብ አዋህደዋል።
የወቅቱ የሊጉ ቻምፒዮን የሆኑት ፈረሰኞቹ አምና በተቀናቃኛቸው ላይ የነበራቸው የበላይነት ዘንድሮስ ይቀጥላል? የስፖርት ቤተሰቡ በጉጉት የሚጠብቀው ጉዳይ ነው። ፈረሰኞቹ በአምናው የውድድር ዓመት ቡናማዎቹን በሊጉ በገጠሙባቸው ሁለት ጨዋታዎች አራት ለአንድና አራት ለዜሮ በሆነ ውጤት በማሸነፍ የበላይነት ነበራቸው።
ቅዱስ ጊዮርጊስ በዘንድሮው የውድድር ዓመት ባለፉት 12 ጨዋታዎች 7ቱን አሸንፎ 4 አቻ ወጥቶ በአንዱ ብቻ ነው የተሸነፈው። ኢትዮጵያ ቡና በአንፃሩ ካባለፉት 12 ጨዋታዎች መካከል ማሸነፍ የቻለው 5ቱን ብቻ ሲሆን፤ በ5ቱ ጨዋታዎች ሽንፈት ገጥሞታል። ቀሪ ሁለት ጨዋታዎችን ደግሞ በ አቻ ውጤት ደምድሟል።
በኢትዮጵያ ፕሪሚየር ሊግ ላይ 25 ጊዜ መሳተፍ የቻሉት ፈረሰኞቹ አስራ አምስት ጊዜ የዋንጫ ድል በማሳካት ከሁሉም ከፍ ብሎ የሚነገር ታሪክ አላቸው። ዘንድሮም የፕሪሚየር ሊጉ የደረጃ ሰንጠረዥ ላይ 2ኛ ሆነው ተቀምጠዋል።
ኢትዮጵያ ቡና በፕሪሚየር ሊጉ ሃያ ስድስት ጊዜ በመሳተፍ ከፈረሰኞቹ በአንድ የተሻለ ታሪክ ቢኖራቸውም የፕሪሚየር ሊጉን ድል አንድ ጊዜ ዋንጫ በማንሳት 2003 ላይ ብቻ ነው ማጣጣም የቻሉት። በዘንድሮው የውድድር ዓመትም በሊጉ የደረጃ ሰንጠረዥ ዘጠነኛ ላይ ተቀምጠው ነው የከተማ ተቀናቃኛቸውን የሚገጥሙት።
ቦጋለ አበበ
አዲስ ዘመን የካቲት 4 ቀን 2015 ዓ.ም
በተለያዩ ዓለማት የጎዳና እና የመም ውድድሮች ላይ ኢትዮጵያዊያን አትሌቶች ከአሸናፊነት ባለፈ ፈጣን ሰዓት ማስመዝገባቸው የተለመደ በመሆኑ በዚያው ልክ ውድድሮቻቸው በጉጉት ይጠበቃሉ። በዚህ ወቅት እየተካሄዱ ባሉት የቤት ውስጥ የዙር ውድድሮች ላይም በተመሳሳይ አዳዲስ ክብረወሰኖችን ያስመዘግባሉ በሚል የአትሌቲክስ ቤተሰቡ በቅርበት ይከታተላቸዋል።
ከነዚህ ውድድሮች መካከል ከትናንት በስቲያ ምሽት የተካሄደውና በዓለም አትሌቲክስ የወርቅ ደረጃ በተሰጠው የቤት ውስጥ ቻምፒዮና ኢትዮጵያዊያን አትሌቶች አስደናቂ ውጤቶችን ማስመዝገብ ችለዋል።
በፖላንዷ ቱሪን በተለያዩ ርቀቶች ከተካሄዱት ውድድሮች መካከል አስቀድሞ ሰፊ ትኩረት ያገኘው የአንድ ማይል የሴቶች ፉክክር ነው። በዚህ ውድድር የዓለም ክብረወሰን ታሻሽላለች ተብላ ስትጠበቅ የነበረችው ገድሞ የዓለም ቻምፒዮና አትሌት ጉዳፍ ጸጋይ ስትሆን በርቀቱ ሁለተኛውን የዓለም ፈጣን ሰዓት በማስመዝገብ ማሸነፍ ችላለች። በዙር እየተካሄደ በሚገኘው በዚህ ውድድር እአአ በ2021 በፈረንሳይ ሌቪን በ1ሺ500 ሜትር የተካፈለችው ይህቺ ድንቅ ኢትዮጵያዊት አትሌት 3:53.09 በሆነ ሰዓት ርቀቱን በማጠናቀቅ የዓለም ክብረወሰኑን መስበሯ የሚታወስ ነው። ባለፈው ዓመት በሰርቢያ ቤልግሬድ በተካሄደው የዓለም የቤት ውስጥ ቻምፒዮና ላይም በዚሁ ርቀት የተካፈለችው ጉዳፍ 3:57.19 በሆነ ሰዓት በመግባት ሁለተኛውን ፈጣን ሰዓት ማስመዝገቧ ይታወሳል።
በዚህ ውድድር ላይ ስትካፈልም በአንድ ማይል በሀገሯ ልጅ ገንዘቤ ዲባባ ለዓመታት ተይዞ የቆየውን ክብረወሰን የግሏ ለማድረግ ነበር። ነገር ግን 4:24.98 በሆነ ሰዓት ርቀቱን በማጠናቀቅ በሰከንዶች ልዩነት ሁለተኛውን ፈጣን ሰዓት ልታስመዘግብ ችላለች። የክብረወሰኑ ባለቤት የሆነችው ሌላኛዋ ኢትዮጵያዊት ገንዘቤ ዲባባ ርቀቱን 4:13.31 የሆነ ሰዓት በመሮጥ ቀዳሚውን ሰዓት የያዘች ሲሆን፤ እአአ በ2016 ነበር ክብረወሰኑን በስማ ያስመዘገበችው። የ5ሺ ሜትር የዓለም ቻምፒዮኗ እንዲሁም የ1ሺ500 ሜትር የብር ሜዳሊያ ባለቤቷ ጉዳፍ በዚህ ውድድር ላይ 400 ሜትሩን የሮጠችው በ1ደቂቃ ከ1 ሰከንድ ከ 1ማይክሮ ሰከንድ ነው። በድንቅ አሯሯጧ ዓለምን ያስደመመችው ጉዳፍ ተከትለዋት ከገቡት ተፎካካሪዎቿ ጋር የነበራት ልዩነትም ፈጣኑን ሰዓት ልታስመዘግብ ትችላለች በሚል እንድትጠበቅ አድርጋት ነበር። ያም ሆኖ በሽርፍራፊ ሰከንዶች በመዘግየቷ ዓለምን ለጥቂት ከእጃ ሊወጣ ችሏል።
ይህንን ተከትሎም የ26 ዓመቷ ወጣት አትሌት ‹‹ያቀድኩት የዓለም ክብረወሰንን ለመስበር ነበር፤ ሆኖም አትሌቲክስ እንዲህ ነው። በልምምድ ወቅት ጥሩ አቋም ላይ እንዳለህ ሊሰማህ ይችላል፤ ነገር ግን በውድድር የፈለከውን ማግኘት አትችልም። ቢሆንም አሁንም የማስበው ይህ ክብረወሰን አንድ ቀን የእኔ እንደሚሆን ነው›› ስትል መግለጿን የዓለም አትሌቲክስ በድረ ገጹ አስነብቧል። ጉዳፍን ተከትላ የገባቸው ፖላንዳዊቷ አትሌት ዌሮኒካ ሊዛኮውስካ 4:29.06 የሆነ ሰዓት ስታስመዘግብ፤ ጃማይካዊቷ አዴሌ ትሬሲ ደግሞ 4:30.17 በሆነ ሰዓት ውድድሩን በሶስተኝነት መፈጸም ችላለች።
ሌላው በጉጉት ሲጠበቅ የቆየው የ3ሺ ሜትር ሴቶች ውድድር ኢትዮጵያዊያን አትሌቶች ከአንድ እስከ አራት ያለውን ደረጃ በማስመዝገብ በፍፁም የበላይነት አጠናቀዋል። በዚህ ውድድር ሌላው አስደናቂ ነገር ደግሞ በአትሌቶቹ መካከል የነበረው የፉክክር ስሜት ነው። ርቀቱን በቀዳሚነት ያጠናቀቀችው አትሌት ፍሬወይኒ ኃይሉ ከ800 ሜትር አንስቶ አስደናቂ በሆነ ታክቲክ ሩጫውን መምራት የጀመረች ሲሆን፤ የሀገሯ ልጆችም ተከትለዋት በመግባት አስደሳቹን ድል አጣጥመዋል። ባለፈው ዓመት በሰርቢያዋ ቤልግሬድ አስተናጋጅነት በተካሄደው የዓለም የቤት ውስጥ ቻምፒዮና ለሀገሯ በ800 ሜትር የብር ሜዳሊያ ያስመዘገበችው ፍሬወይኒ በ3ሺ ምትርም አስደናቂ ብቃቷን ለዓለም ልታሳይ ችላለች። ርቀቱን አጠናቃ የመጨረሻዋን መስመር ለመርገጥም የፈጀባት 8:46.92 የሆነ ሰዓት ነው።
በቤት ውስጥ ቻምፒዮናው በዚህ ርቀት የነሃስ ሜዳሊያ ባለቤት የነበረችው ሌላኛዋ አትሌት እጅጋየሁ ታዬ በአንድ ሰከንድ ብቻ በመዘግየት (8:47.81) ሁለተኛ ደረጃን በመያዝ ልታጠናቅቅ ችላለች። በቤልግሬዱ ቻምፒዮና የዚህ ርቀት የወርቅ ሜዳሊያ ባለቤት የነበረችው አትሌት ለምለም ኃይሉ፣ በዚህ ውድድር ሶስተኛ ሆና ስታጠናቅቅ የገባችበት ሰዓት 8:49.10 ሆኖ ተመዝግቧል። ይህም ሰዓት ቻምፒዮን ከሆነችበት በ8 ሰከንዶች የዘገየ ነው። በኦሪጎኑ የዓለም ቻምፒዮና በ3ሺ ሜትር መሰናክል የብር ሜዳሊያ ያገኘቸው የወርቅውሃ ጌታቸው ደግሞ አራተኛዋ አትሌት በመሆን ውድድሩን ፈጽማለች።
ብርሃን ፈይሳ
አዲስ ዘመን የካቲት 3 ቀን 2015 ዓ.ም
በኮትዲቯር 2023 አፍሪካ ዋንጫ ለመሳተፍ ማጣሪያ ከግብፅ፣ ማላዊ እና ጊኒ ጋር የተደለደለው የኢትዮጵያ ብሔራዊ ቡድን (ዋልያዎቹ) ሶስተኛ የምድብ ጨዋታቸውን በፈረንጆቹ መጋቢት 20 ያከናውናሉ። ዋልያዎቹ ከአርባ ቀናት በኋላ ጊኒን ከሜዳቸው ውጪ ገጥመው የመልሱን ጨዋታ በሰባት ቀናት ልዩነት በሜዳቸው እንደሚያከናውኑ ካፍ ያወጣው መርሃግብር ይጠቁማል። ይሁን እንጂ ዋልያዎቹ ከጊኒ ጋር በሜዳቸው የሚያደርጉትን ጨዋታ በገለልተኛ ሜዳ እንደሚያከናውኑ ከቀናት በፊት ተረጋግጧል።
ዋልያዎቹ ባለፈው ግንቦት በመጀመሪያው የማጣሪያ ጨዋታ ከሜዳቸው ውጪ በማላዊ 2 ለ1 መሸነፋቸው የሚታወስ ሲሆን፣ በሁለተኛው የማጣሪያ ጨዋታ ግብጽን በሜዳቸው ማስተናገድ ስላልቻሉ እዚያው ማላዊ ላይ በገለልተኛ ሜዳ ገጥመው ፈርኦኖቹን 2 ለ0 ማሸነፍ ችለዋል። በዚህም በሁለት ጨዋታዎች ሦስት ነጥብ በማግኘት በግብ ልዩነት ቀዳሚ ደረጃን የያዙ ሲሆን በመጪው መጋቢት ወር ሦስተኛ እና አራተኛ ጨዋታ ከሜዳቸው ውጪ እና በሜዳቸው ለማድረግ መርሐ-ግብር ተይዟል። ይሁን እንጂ በኢትዮጵያ የካፍን መስፈርት የሚያሟላ ስታዲየም ባለመኖሩ ዋልያዎቹ ጨዋታውን በደጋፊያቸው ፊት እንደማያደርጉ ተረጋግጧል።
ዋልያዎቹ ከጊኒ ጋር የሚያደርጉትን አራተኛ የማጣሪያ ጨዋታ ብቻ ሳይሆን በፈረንጆቹ ሰኔ 12 ከማላዊ ጋር የሚጠብቃቸውን አምስተኛ የማጣሪያ ጨዋታም በሜዳቸው የማከናወናቸው ጉዳይ ብዙ ተስፋ ያለው አይደለም። ከማላዊው ጨዋታ በኋላ ከግብጽ ጋር የሚያደርጉት የመጨረሻ ማጣሪያ ጨዋታም ከሜዳቸው ውጪ እንደመሆኑ ቀሪዎቹን ሁለት ማጣሪያዎች ዋልያዎቹ በሜዳቸው ማድረግ ሲገባቸው ለመሰደድ ይገደዳሉ ማለት ነው።
ካፍ በቀጣዩ መጋቢት በሚካሄዱ የማጣሪያ ጨዋታዎች ሀገራት የምድብ ሦስተኛ እና አራተኛ ጨዋታቸውን የሚያደርጉበት ስታዲየምን ይፋ ሲያደርግ ኢትዮጵያ መስፈርቱን የሚያሟላ መጫወቻ ሜዳ ማስመዝገብ አልቻለችም። በወጣው ዝርዝር የደርሶ መልስ ጨዋታ መርሃግብር መሰረት የዋልያዎቹ ተጋጣሚ ጊኒም እንደ ኢትዮጵያ ፍቃድ ያለው ስታዲየም ባለማስመዝገቧ በሜዳዋ የምታደርገውን ጨዋታ በገለልተኛ ሜዳ የምታደርግ ይሆናል። ይህንን ተከትሎ ኢትዮጵያ ከጊኒ ጋር የምታደርገው የደርሶ መልስ ጨዋታ በገለልተኛ ሜዳ እንደሚደረግ ይጠበቃል።
ዋልያዎቹ ቀሪዎቹን ሁለት የማጣሪያ ጨዋታዎች በሜዳቸው እንዲያደርጉ በመንግሥት በኩል ስቴድየሞች የካፍን መስፈርት እንዲያሟሉ ጥረት እንደሚደረግ ከተገለጸ ቆይቷል። በተለይም ዋልያዎቹን ከስደት ለመታደግ ተስፋ የተጣለበትን አንጋፋውን የአዲስ አበባ ስቴድየም እድሳት በማፋጠን የካፍን መስፈርት እንዲያሟላ ጥረት መደረግ ከጀመረ የሰነበተ ቢሆንም እድሳቱ በሚፈለገው ፍጥነት እየተጓዘ አለመገኘቱ ካለው የጊዜ እጥረት አኳያ ዋልያዎቹ በቀጣዮቹ ማጣሪያዎች መሰደዳቸው እንደማይቀር ማሳያ ሆኗል።
ዋልያዎቹ ከጊኒና ማላዊ ጋር የሚያደርጉትን የማጣሪያ ጨዋታ ያስተናግዳል ተብሎ ተስፋ የተጣለበት የአዲስ አበባ ስታዲየም አንደኛው ምእራፍ የእድሳት ስራ መጠናቀቁ በቅርቡ ይፋ ተደርጓል። ባህልና ስፖርት ሚኒስቴር ሁለተኛውን ምዕራፍ የዕድሳት ሥራ ለማከናወን 150 ሚሊዮን ብር መመደቡን የገለጸውም ከሳምንት በፊት ነበር።
ስታዲየሙን ካፍ በሚፈቅደው መስፈርት መሰረት አድሶ ወደ ስራ ለማስገባት በሰኔ 2013 ዓ.ም ጨረታ ወጥቶ ሥራ መጀመሩ የሚታወስ ሲሆን፣ የመጀመሪያው ምዕራፍ ዕድሳት የአንድ አመት ጊዜ ቀጠሮ ተይዞለት በ39 ሚሊዮን ብር ወጪ በተለያየ ምክንያት በታቀደው ጊዜ ሳይጠናቀቅ ቀርቷል። በቅርቡ ግን የመጀመሪያው ምእራፍ እድሳት ተጠናቆ አሁን ላይ የመጫወቻ ሜዳ ሳር ተከላው መጠናቀቁ ታውቋል። ከዚህ በተጨማሪ በመጀመሪያው ምዕራፍ የሚሰሩ የመልበሻና የመታጠቢያ ክፍሎች እድሳትን ጨምሮ የስታዲሙ ግንባታ አሁን ላይ 97 በመቶ ስራው ተጠናቋል።
የሁለተኛውን ምዕራፍ ዕድሳት ለማከናወን ሚኒስቴር መስሪያ ቤቱ በቅርቡ ጨረታ መውጣቱን በመግለጽ ጨረታው እንደተጠናቀቀ ከአሸናፊው ድርጀት ጋር ውል በመዋዋል ስራው በፍጥነት እንደሚጀመር አስታውቋል። ይህ ጥረት ግን እንደተገለጸው ቀሪውን ሶስት በመቶ እድሳት ለማጠናቀቅ ዋልያዎቹ ሁለቱን የማጣሪያ ጨዋታዎች ለማከናወን ከቀራቸው ጊዜ አንጻር ይሳካል ተብሎ አይጠበቅም። ሚኒስቴር መስሪያ ቤቱም ሁለተኛው ምእራፍ እድሳት መቼ እንደሚጠናቀቅ ያስቀመጠው ጊዜ የለም።
ቦጋለ አበበ
አዲስ ዘመን የካቲት 2/2015
ቤትኪንግ የኢትዮጵያ ፕሪሚየር ሊግ ጨዋታዎች ከ12ኛ ሳምንት ጀምሮ ያሉትን መርሃግብሮች በድሬዳዋ ስቴድየም እንደሚያካሂድ ታውቀል:: ፕሪሚየር ሊጉ በመጪው ሳምንት መጨረሻም በቅዱስ ጊዮርጊስ እና ኢትዮጵያ ቡና መካከል በሚካሄደው ተስተካካይ ጨዋታ የሚቀጥል መሆኑንም የኢትዮጵያ ፕሪሚየር ሊግ አክሲዮን ማህበር ትናንት ለመገናኛ ብዙሃን በላከው መግለጫ አስታውቋል::
በአልጄሪያ አስተናጋጅነት የተካሄደውን የአፍሪካ አገራት ቻምፒዮንሺፕ (ቻን) ውድድር ላይ የኢትዮጵያ ብሔራዊ ቡድን ተሳታፊ መሆኑን ተከትሎ ከሳምንታት አስቀድሞ ቤትኪንግ የኢትዮጵያ ፕሪሚየር ሊግ መቋረጡ የሚታወስ ነው:: የኢትዮጵያ ብሄራዊ ቡድን ከአልጄሪያ ጉዞው በመመለሱና ተጫዋቾችም ወደ ክለቦቻቸው በማቅናታቸው ከባለፈው ሳምንት (27/2015ዓ.ም) አንስቶ ሊጉን በአዳማ ሳይንስና ቴክኖሎጂ ዩኒቨርሲቲ ስቴድየም ይቀጥላል ተብሎ ቢጠበቅም ሊሳካ አልቻለም:: በመሆኑም ሊግ ካምፓኒው የቦታ ለውጥ ማድረጉን ትናንት በላከው መግለጫ አስታውቋል:: በዚህም መሰረት ፕሪሚየር ሊጉ ከተቋረጠበት ከ12ኛ ሳምንት ጀምሮ ያሉትን ጨዋታዎች በድሬዳዋ ስቴድየም እንዲቀጥል ውሳኔ ማሳለፉን አሳውቀል::
ሊግ ካምፓኒው የፕሪሚየር ሊጉ የ11ኛ እና 12ኛ ሳምንት ተስተካካይ ጨዋታዎችን ጨምሮ ከ14ኛ ሳምንት በኋላ ያሉ መርሃግብሮችን ከመጪው ቅዳሜ የካቲት 04/2015ዓ.ም ጀምሮ ያካሂዳል:: ሊጉ ከተቋረጠበት የሸገር ደርቢ (ቅዱስ ጊዮርጊስ እና ኢትዮጵያ) የሚቀጥል ሲሆን፤ ከቀኑ 11ሰዓት በድሬዳዋ ዓለም አቀፍ ስቴድየም እንደሚከናወንም አስታውቋል:: የስቴድየሙ ሜዳ፣ የድሬዳዋ ከተማ አስተዳደር እንዲሁም የከተማው ጸጥታ ክፍልም ውድድሩን ለማካሄድ ዝግጁ መሆናቸውን በደብዳቤ እንዳረጋገጡ በመግለጫው ተጠቁሟል::
የኢትዮጵያ ፕሪሚየር ሊግ አክሲዮን ማህበር የውድድር መርሃ ግብር ከ14ኛ እስከ 19ኛ ሳምንት ያሉ ጨዋታዎችን እንዲሁም ሁለት ተስተካካይ ጨዋታዎችን ለማካሄድ ከአዳማ ሳይንስና ቴክኖሎጂ ዩኒቨርሲቲ እንዲሁም ከጸጥታ ክፍሉ ጋር በመነጋገር ከሶስት ወራት አስቀድሞ ከስምምነት ደርሶ ነበር:: በዚህም መሰረት አወዳዳሪው አካል፣ የሊጉ ክለቦች እንዲሁም ባለድርሻ አካላት አስቀድመው ነበር ወደ ስፍራው የተጓዙት:: የቅዱስ ጊዮርጊስ እና የኢትዮጵያ ቡናን ተስተካካይ ጨዋታም በመርሃ ግብሩ መሰረት ጥር 27/2015ዓም ሊካሄድ ነበር:: ይሁንና የከተማ አስተዳደሩ አመራሮች ከላይ በተሰጣቸው አቅጣጫ መሰረት ውድድሩን ማካሄድ እንደማይችሉ በመግለጻቸው ውድድሩ ሊካሄድ እንዳልቻለ ይታወቃል::
ከዚህ ጋር ተያይዞ የኢትዮጵያ ብሄራዊ ቡድን የአፍሪካ ዋንጫ ማጣሪያውን ከሚያደርግበት ጊዜ አስቀድሞ ሊጉን ማጠናቀቅ አስፈላጊ ሆኖ በመገኘቱም የአክሲዮን ማህበሩ ቦርድ አስቸኳይ ስብሰባ በማድረግ ከውሳኔ ደርሷል:: ይኸውም ውድድሩን በመርሃ ግብሩ መሰረት በአዳማ ማስቀጠል ስለማይቻል የባህርዳር እና ድሬዳዋ ስቴድየሞችን በአማራጭነት በመያዝ፤ ሶስት ሶስት አባላት ያሉት ኮሚቴ በሁለቱ ሜዳዎች ላይ ግምገማ እንዲያደርጉ ከውሳኔ ደርሷል:: ኮሚቴዎቹም ከስራ አስፈጻሚ እንዲሁም ከውድድርና ስነስርዓት ኮሚቴ የተወጣጡ ሲሆኑ፤ ሜዳዎቹን እንዲሁም የከተሞቹን ሁኔታ ከሚመለከታቸው የስራ ኃላፊዎች ጋር በመሆን ገምግመዋል::
በዚህም መሰረት የስራ አመራር ቦርዱ የኮሚቴዎቹን ሪፖርት በመመልከት ከውሳኔ ላይ ደርሷል:: የተስተካከለ ሜዳ ያለው የባህርዳር ዓለም አቀፍ ስቴድየም ለተጨማሪ የግንባታ ስራ ኮንትራት የተሰጠ በመሆኑ ማስቆም እንደማይቻል በቃል ገልጸዋል:: የድሬዳዋ ስቴድየም በአንጻሩ ከሜዳው ሁኔታም ሆነ ከጸጥታው ጋር በተያያዘ ዝግጁ መሆኑን በመግለጹ ሊጉ በድጋሚ ወደ ከተማው መመለሱን በአክሲዮን ማህበሩ በኩል አስታውቋል::
ብርሃን ፈይሳ
አዲስ ዘመን ረቡዕ የካቲት 1 ቀን 2015 ዓ.ም
በፈረንጆቹ የጥቅምት ወር መጀመሪያ ከሚካሄዱ የግማሽ ማራቶን ውድድሮች መካከል አንዱ በስፔን የሚካሄደው የግራኖለር ግማሽ ማራቶን ሩጫ ነው። በስፔኗ ባርሴሎና አስተናጋጅነት የሚካሄደው ይህ የሩጫ ውድድር መነሻውን እአአ በ1987 የሚያደርግ ሲሆን፤ በየዓመቱ እየተከናወነ ከዚህ ደርሷል። ኢትዮጵያዊያን ጨምሮ በርካታ ታዋቂ አትሌቶችን የሚያሳትፈው ይህ ውድድር በወንዶች ኢትዮጵያዊው ጀግና አትሌት ኃይሌ ገብረስላሴ እአአ በ2005 እና 2006 በተከታታይ አሸናፊ በመሆኑ በተለየ መልኩ ይታወሳል። በሴቶች በኩልም እአአ በ2006 አንጋፋዋ አትሌት ጌጤ ዋሚ አሸናፊ ከመሆኗ ባለፈ በወቅቱ ያስመዘገበችው 1:10:24.2 የሆነ ሰዓት እስካሁንም ድረስ ሊደፈር ያልቻለ የቦታው ክብረወሰን በመሆን ዓመታትን አስቆጥሯል።
በዚህ ውድድር ያለፉትን ዓመታት በተለይ ኬንያዊያን አትሌቶች የበላይ ሆነው ቢቆዩም ከትናንት በስቲያ በተካሄደው ውድድር ላይ ግን የበላይነቱ በድጋሚ ወደ ኢትዮጵያ መመለሱ ተረጋግጧል። 10ሺ ሯጮች የተካፈሉበት ይህ ውድድር በወንዶች በኩል ኢትዮጵያዊው አትሌት ሃጎስ ገብረህይወት የስፍራውን ክብረወሰን በማሻሻል ጭምር አሸንፏል። በሴቶች በኩልም በተመሳሳይ ኢትዮጵያዊያን አትሌቶች ከአንድ እስከ ሶስት ያለውን ደረጃ ይዘው በመፈጸም የበላይነቱን መውሰዳቸውን ማይ ቤስት ራንስ የተሰኘው ድረገጽ አስነብቧል።
በዚህ የግማሽ ማራቶን ውድድር ላይ ከተካፈሉ ታዋቂ አትሌቶች መካከል አንዱ ኬንያዊው ሳሙኤል ዋንጂሩ ነው። ይህ አትሌት እአአ በ2008 እና 2009 የዚህ ውድድር አሸናፊ ሲሆን፤ በመጀመሪያ ተሳትፎው ርቀቱን 59ደቂቃ ከ26 ሰከንዶች በመሸፈን ነበር በስፍራው አዲስ ሰዓት ያስመዘገበው። ይህም ክብረወሰን ለ15 ዓመታት የሚያሻሽለው አትሌት ሳይገኝ ቆይቷል። በዘንድሮው ውድድር ግን ኢትዮጵያዊው አትሌት ሃጎስ በአንድ ደቂቃ ፈጥኖ በመግባት የስፍራውን ክብረወሰን የግሉ ማድረግ ችሏል። በሪዮ ኦሊምፒክ በ5ሺ ሜትር የነሃስ ሜዳሊያ ባለቤት የሆነው ሃጎስ ከጉዳት ጋር በተያያዘ ባለፉት ዓመታት በውድድሮች እምብዛም ሳይታይ ቆይቷል።
በሞስኮ እና ቤጂንግ የዓለም አትሌቲክስ ቻምፒዮናዎች ላይ በሚታወቅበት ርቀት የብር እና የነሃስ ሜዳሊያዎችን የግሉ ማድረግ የቻለው ሃጎስ፤ በተለይ የሚታወቀው በመም ሩጫዎች ላይ ነበር። በተያዘው የፈረንጆቹ ዓመት መጀመሪያ በጎዳና ላይ ሩጫ ዳግም በአዲስ ብቃት ወደ ውድድር መመለሱን ያስመሰከረው አትሌቱ ሩጫውን በአሸናፊነት አጠናቋል። የስፍራውን ክብረወሰንም ያሻሻለው 58ደቂቃ ከ55 ሰከንዶች በመግባት ነው። ይህም አትሌቱን በውድድሩ ታሪክ ከ1ሰዓት በታች በመግባት ሁለተኛው አትሌት ያደርገዋል። አትሌቱን ኬንያውያን ተከትለውት የገቡ ሲሆን፤ ኤድመንድ ኪፕኔጌቲች እና ነሂሚሃ ኪፕዬጎን ሁለተኛ እና ሶስተኛ ሆነዋል። ሌላኛው ኢትዮጵያዊ አትሌት ብርሃኑ ታርቶ ደግሞ በአራተኝነት ውድድሩን ሊፈጽም ችሏል።
በሴቶች በኩልም በተመሳሳይ ውድድሩ በፈጣን ሰዓት ተደምድሟል። ውድድሩ ሶስት ኢትዮጵያዊያን አትሌቶች ተከታትለው የገቡበት ሲሆን፤ በሌላኛዋ ኢትዮጵያዊት አትሌት እጅ የነበረው ክብረወሰን የተሰበረበትም ነበር። ሩጫውን አጠናቃ በቀዳሚነት የገባቸው አትሌት ትዕግስት ገዛኸኝ 1:06:40 የሆነ ፈጣን ሰዓት አስመዝግባለች። አትሌቷ በሃገሯ ልጅ ከተያዘው ሰዓትም አራት ደቂቃ ፈጥና በመግባት አስደናቂ ብቃቷን አስመስክራለች።
በጠባብ ደቂቃዎች ልዩነት ትዕግስትን ተከትለው የገቡት የሃገሯ ልጆችም ያስመዘገቡት ሰዓት በተመሳሳይ ፈጣን በመሆኑ ከዚህ በኋላ በስፍራው ሰዓት ማሻሻልን አዳጋች ሊያደርገው እንደሚችልም የሚገመት ነው። በሁለት ደቂቃ ዘግይታ በመግባት ሁለተኛ የሆነችው አትሌት ቤተልሄም አፈንጉስ ስትሆን፤ ሩጫዋን የፈጸመችበት ሰዓትም 1:08:08 ሆኗል። በግማሽ ማራቶን ሩጫዎች ልምድ ያላት ይህች አትሌት ባለፈው ዓመት የማድሪድ ግማሽ ማራቶን ውድድርን በሶስተኝነት ደረጃ ነበር ያጠናቀቀችው። ሌላኛዋ አትሌት አዲሴ አንዷለም ደግሞ 1:09:34 በሆነ ሰዓት በመግባት የሶስተኝነት ደረጃን መያዝ ችላለች።
ብርሃን ፈይሳ
አዲስ ዘመን ማክሰኞ ጥር 30 ቀን 2015 ዓ.ም
11ኛው የኢትዮጵያ ከ20 ዓመት በታች ወጣቶች አትሌቲክስ ቻምፒዮና በአሰላ አረንጓዴው ስቴድየም ሲካሄድ ቆይቶ ትናንት ተጠናቋል። የኢትዮጵያ ንግድ ባንክም አጠቃላይ የቻምፒዮናው አሸናፊ በመሆን የዋንጫ ተሸላሚ ሆኗል።
በሴቶች መካከል የተካሄደውን ውድድር ኢትዮጵያ ንግድ ባንክ አጠቃላይ አሸናፊ በመሆን ያጠናቀቀ ሲሆን በወንዶች ደግሞ ሦስተኛ ሆኖ ጨርሷል። ይህም አጠቃላይ ውድድሩን በነጥብ ቀዳሚ ሆኖ እንዲያጠናቅቅ አድርጎታል። በወንዶች ሁለተኛ ሆኖ ያጠናቀቀው ጥሩነሽ ዲባባ ማሰልጠኛ ማእከል በአጠቃላይ በሰበሰበው ነጥብ ሁለተኛ በመሆን ውድድሩን ፈጽሟል። ኦሮሚያ ክልል በበኩሉ በሁለቱም ጾታ ሁለተኛ ደረጃን ይዞ ያጠናቀቀ ሲሆን እንደ አጠቃላይ ሦስተኛ ደረጃን ይዞ ውድድሩን ጨርሷል።
ቻምፒዮናው ባለፉት ሁለት ቀናት በተለያዩ የውድድር ዓይነቶች ጠንካራ ፉክክሮችን ያስተናገደ ሲሆን፣ ከነዚህም መካከል በአራት በአራት መቶ ድብልቅ ሪሌይ (የዱላ ቅብብል) ከፉተኛ ፉክክር በማሳየት ጥሩነሽ ዲባባ ማሰልጠኛ ማእከል አንደኛ ደረጃን ይዞ አጠናቋል። ኦሮሚያ ክልል ሁለተኛ በመሆን የብር ሜዳለያውን ወስዷል። ሦስተኛና የነሐስ ሜዳለያ ተሸላሚው ደግሞ ኢትዮጵያ ወጣቶች ስፖርት አካዳሚ መሆን ችሏል።
ሌላው የተመልካችን ትኩረት የሳበውና ተወዳዳሪዎች በእጅጉ የተፎካከሩበት የወንዶች ከፍታ ዝላይ ውድድር ሲሆን፣ ኦኬሎ ኡጁሉ ከኢትዮጵያ ወጣቶች ስፖርት አካዳሚ አሸናፊ ሆኗል። ኡጁሉ አንበሴ ከኢትዮ ኤሌክትሪክ በተመሳሳይ ሁለት ሜትር ከፍታን የዘለለ ሲሆን፣ ገመዳ አባተ ከጥሩነሽ ዲባባ ማሰልጠኛ
ሦስተኛ ሆኖ አጠናቋል። በውድድሩ ተመሳሳይ ከፍታ መዝለል የቻለው ኡጁሉ አንበሴ ለአዲስ ዘመን በሰጠው አስተያየት፣ ዝግጅቱ ጥሩ እንደነበረና ውድድሩ ፈታኝ እንደሆነ ተናግሯል። ክለቡ ለዘርፉ የተሰጠው ትኩረት ጥሩ ቢሆንም የመለማመጃ መሣሪያ እጥረት እንዳለም አልሸሸገም። አትሌት ኡጁሉ ለሉሳካው ውድድር ጠንክሮ እንደሚሠራና ለአገሩም ወርቅ እንደሚያስመዘግብ ጨምሮ ገልጿል። ኦኬሎ ኡጁሉ በበኩሉ «መጀመሪያ ስገባ ፈርቼ ነበር ግን ብዙ የሚያበረታታ ደጋፊ በመኖሩ አንደኛ ልወጣ ችያለሁ» ሲል ገልጿል። አትሌት ኦኬሎ በአካዳሚው ስልጠና በሳምንት ሦስቴ እንደሚያደርግ ገልጾ ስፖርቱ የሚፈልገው ቁሳቁስ እጥረት ቢቀረፍ የተሻለ ውጤት እንደሚመዘገብ አስተያየቱን ሰጥቷል።
ውድድሩ ትናንት ፍፃሜ ሲያገኝ በሁለቱም ጾታ የተካሄደ የ10ኪሎ ሜትር እርምጃ ውድድር ማለዳ ላይ ተካሂዷል። በዚህም በሴቶች አባቡ አያሌ ከመቻል 52:30:20 በሆነ ሰዓት በቀዳሚነት ስታጠናቅቅ፣ ብርሃን ሙሉ ከኢትዮጵያ ንግድ ባንክ በ56:42:05 ሁለተኛ ሆና አጠናቃለች። አልማዝ እሸቱ ደግሞ ከፌዴራል ማረሚያ ቤቶች በ58:55:89 ሰዓት ሦስተኛ ሆና ጨርሳለች። በወንዶች ምስጋና ዋቁማ ከኢትዮጵያ ንግድ ባንክ 42:37:91 በሆነ ሰዓት አንደኛ ሆኖ ጨርሷል፣ እሱን ተከትሎ መለስ ሙሉ ከአማራ ክልል 42:48:81 በሆነ ሰዓት መግባት ችሏል። የሦስተኝነቱን ቦታ ደግሞ ፍቃዱ ጥላሁን ከአማራ ፖሊስ በ43:06:10 በሆነ ሰዓት ይዟል።
የወንዶች 5 ሺ ሜትር ከፍተኛ የሆነና በአስሩም ዙሮች ሁሉም ተወዳዳሪዎች እልህ አስጨራሽ ፉክክርን ያደረጉበት ነው። ውድድሩን ከፍተኛ ትንቅንቅ በማድረግ ንብረት ክንዴ ከጥሩነሽ ዲባባ ማሰልጠኛ 14:26:45 በመግባት የወርቅ ሜዳሊያውን ሲወስድ ፣ መንግስቱ አማረ ከአማራ ክልል 14:26:94 ሁለተኛ ሆኖ አጠናቋል። ይበልጣል ጋሻው ከአማራ ማረሚያ 14:27:95 በመግባት ሦስተኛ ደረጃን መያዝ ችሏል።
በወንዶች የጦር ውርወራም ከፍተኛ ፉክክርና የተደረገ ሲሆን ሳሙኤል ደበላ ከኦሮሚያ ክልል 70.78 ሜትር በመወርወር አንደኛ መሆን ችሏል። ታደሰ ሂርቦዬ ከኦሮሚያ ክልል 68.68 ሜትር በመወርወር ሁለተኛ ደረጃን ይዞ ሲያጠናቅቅ፣ አኮት ጀምስ ከጥሩነሽ ዲባባ ማሰልጠኛ ሦስተኛ በመሆን ጨርሷል። ቻምፒዮናው በቆየባቸው ስድስት ተከታታይ ቀናት በተለያዩ ርቀቶችና የሜዳ ላይ ተግባራት ውድድሮች ጠንካራ ፉክክሮችን ሲያስመለክት መቆየት ችሏል።
የኢትዮጵያ አትሌቲክስ ፌዴሬሽን የተሳትፎና ውድድር ዳይሬክተር አቶ አስፋው ዳኜ የውድድሩን መጠናቀቅ አስመልክቶ ለአዲስ ዘመን በሰጡት አስተያየት፣ ከዕድሜ ተገቢነት ክፍተት ውጪ ቻምፒዮናው በጥሩ ሁኔታ እንደተፈጸመ ተናግረዋል። ጥሩ ተፎካካሪዎችና አዳዲስ አትሌቶችም የታዩበት መሆኑንም አክለዋል። አላማውም ኢትዮጵያን የሚወክሉ አትሌቶችን ለመምረጥ መሆኑን የገለጹ ሲሆን፣ በዕድሜ ተገቢነት የተቀነሱ አትሌቶች ውሳኔውን በጸጋ መቀበላቸው መልካምና ወደፊትም መቀጠል እንዳለበት አስረድተዋል።
አጠቃላይ ውድድሩን በሦስተኝነት የጨረሰው የኦሮሚያ ክልል አትሌት የሆነውና የጦር ውርወራን ያሸነፈው ሳሙኤል ደበላ ውድድሩ ቆንጆ መሆኑን ተናግሮ ከዕድሜ ተገቢነት ጋር ተያይዞ በፌዴሬሽኑ የተወሰደው እርምጃ በደንብ ሊታይ እንደሚገባ አስረድቷል። አትሌት ሳሙኤል የተወሰደው እርምጃ ሁሉንም ያማከለና ለሁሉም የሚያሳምን ሊሆን ይገባል ሲልም ገልጿል።
አለማየሁ ግዛው
አዲስ ዘመን ሰኞ ጥር 29 ቀን 2015 ዓ.ም
ኢትዮጵያ በዓለም የስፖርት መድረኮች ለረጅም ዘመናት ውጤታማነትን ያጎናፀፋት የአትሌቲክስ ስፖርት ነው። ለዚህ ደግሞ በየዘመኑ በትውልድ ቅብብሎሽ ብቅ የሚሉ የብርቅየ አትሌቶች የማይነጥፍ ድል የአንበሳውን ድርሻ ይወስዳል። ከእንቁዎቹ አትሌቶች ጀርባም ያልተዘመረላቸው አያሌ አሰልጣኞች የታሪካዊ ድሎች ዋና ተዋናይ በመሆን ኢትዮጵያን በዓለም መድረክ ተፈሪና ስመገናና እንድትሆን አስችለዋል።
አትሌቶችን ፈረንጆቹ እንደሚሉት ‹‹ዜሮ ቱ ሂሮ›› ከምንም ተነስተው ወደ ጀግንነት እንዲሸጋገሩ የኋላ ደጀን የሆኑ አሰልጣኞች የሥራቸውን ያህል ክብርና እውቅና ሲያገኙ አይታይም። ለዚህ በዘመናችን በተለይም በተወዳጁ ማራቶን የአትሌቲክስ አብሪ ኮኮቦች ፈጣሪ አንዱ የሆነው አሰልጣኝ ሐጂ አዲሎ አንዱ ማሳያ ነው።
አሰልጣኝ ሐጂ የኢትዮጵያን አትሌቲክስ ብሔራዊ ቡድን በመምራት በበርካታ የዓለም መድረኮች መገኘት ችሏል። ሰውየው በኢትዮጵያ ካሉት ጥቂት የማራቶን ውጤታማ አሰልጣኞች አንዱ ነው። በአሁኑ ወቅት አብዛኛው ኢትዮጵያውያን አትሌቶች በተለይ በማራቶን የሚሳተፉ አትሌቶች ውጤታማ ለመሆን አብሮ ለመሥራት የሚመኙት ሰው ነው። ከፍተኛ ስምና ዝና አላቸው የሚባሉት አትሌቶች እንኳን የሱን ቡድን መቀላቀልና መሥራት የተሻለ እንደሚያደርጋቸው ያምናሉ።
ታላቋ አትሌት ጥሩነሽ ዲባባ ፊቷን ወደ ማራቶን ካዞረች ጀምሮ ከዚህ ውጤታማ ሰው ጋር መሥራት ጀምራለች። ከሷ በተጨማሪ ሌሊሳ ዴሲሳ፣ ፈይሳ ሌሊሳ፣ ማሬ ዲባባ፣ መሐመድ አማን፣ ሰለሞን ባረጋ፣ ሰንበሬ ተፈሪና ሳሙኤል ተፈራ በእሱ አሰልጣኝነት ስር ከሠሩት ታዋቂ ከዋክብት ተጠቃሽ ናቸው። ከኢትዮጵያውያን ውጭ ኬንያዊው አትሌት ኢሉድ ኪፕቾጌና ኤርትራዊው አትሌት ዘረሰናይ ታደሰም አብሮ ከሰሩት ስመ ጥር ከዋክብት መካከል ናቸው።
ሐጂ አዲሎ ወደ አትሌቲክሱ አሰልጣኝነት ሙያ ከገባ ከአስራ አምስት ዓመታት በላይ ሆኖታል። የተወለደው የብዙዎች ኢትዮጵያውያን ብርቅዬ አትሌቶች መፍለቂያ አርሲ ነው። ተማሪ በነበረበት ወቅት አትሌት ሆኖ ቢጀምርም ጉዳት በጊዜ ከአትሌትነት እንዲርቅ አስገድዶታል። የጉዳቱ መጠን ከፍተኛ በመሆኑ እአአ በ2000 እራሱን ከአትሌትነት ሊያገል ችሏል። ወደ አሰልጣኝነቱ እንዲገባ በአንድ ፈረንሳያዊ ሰው ምክር እንደተሰጠውና በሱ ምክንያት አዲስ ነገር ማለም እንደ ጀመረ ያወሳል። “ሰውየው ለአትሌቶች ማናጀር ሆኜ እንድሠራ አስቦ ነገረኝ፤ እኔ እንደ አትሌት የኔ ትውልድ ምንያክል ውድድሮችን አጥቶ እስከ ባሕር ማዶ እንደሚታገል እረዳ ስለነበር የመሥራት ፍላጎቱ ነበረኝ“ ይላል ሐጂ የአሰልጣኝነት ሕይወት ጅማሬውን ሲያስታውስ።
ፈረንሳዊው ሰውዬ ሐጂን አምስት አትሌቶችን እሱ ከሃገር ውጭ በሚያዘጋጀው ውድድር መርጦ እንዲወዳደሩ ጠየቀው፣ የመረጣቸው አትሌቶችም ውጤታማ መሆን ቻሉ። ይህም አዲሱን የአትሌቶች አሰልጣኝነት ሕይወቱን አንድ ብሎ የጀመረበት አጋጣሚ እንደነበር ሐጂ ያስታውሳል።
ሐጂ በአትሌትነት ዘመኑ ከጀግናው አትሌት ኃይሌ ገብረሥላሴ ጋር በትምህርት ቤት እያለ በመፎካከሩ ዛሬ ላይ ኩራት እንደሚሰማው ይናገራል። “ረጅም ጊዜ አሰልጥኛለሁ፤ በጣም ደስተኛ ነኝ የሚያዝናናኝ ነገር ነው። ይሄ ሕይወቴ ነው እኔ የማሰለጥናቸው አትሌቶች በተለያዩ ውድድሮች ጥሩ ሲሠሩና ሲያሸንፉ ስመለከት እደሰታለሁ” ሲል አሰልጣኝ ሐጂ አዲሎ ይናገራል። የስፖርቱ ስጋት የሆነው የአበረታች ንጥረነገር ተጠቃሚነት(ዶፒንግ) ጉዳይ አንዱ ፈተናው መሆኑንም ሐጂ አልሸሸገም።
“የብቃት ማሳደጊያ መድኃኒቶችን የሚጠቀሙ አትሌቶችን መሞገት እወዳለሁ ምክንያቱም ስፖርቱን ይጎዳሉ። እኛ ለመሮጥ ንጹሕና ጤናማ ስፖርትን እንጠቀማለን ነገርግን በየወሩ የሚታገዱትን አትሌቶች ስሰማ በጣም ያሳዝነኛልም” ሲል ይገልጻል።
አሰልጣኝ ሐጂ ውጤታማ እንዲሆን ካደረጉት ነገሮች መካከል የልምምድና የሥልጠና ማገባደጃ ላይ ስብሰባዎችን በማድረግ አትሌቶቹ ስለሥልጠና ፍላጎታቸው ግልጽ ውይይት እንዲያደርጉ በመጋበዝ እንዲደመጥ ማድረጉ እንደሆነ ይነገራል። “እኔ እንደማስበው በኔ አመራር ስር ብዙዎቹ አትሌቶች ውጤታማ ናቸው፣ ምክንያቱም አብዛኛውን ጊዜ በፋይናንስ ሥራ ላይ ምክርና የራሴን የአትሌቲክስ የግል ተሞክሮ አካፍላቸዋለውም” ሲል በዚህ ጉዳይ ላይ አስተያየቱን ይሰጣል።
አሰልጣኝ ሐጂ አዲሎ በአሁን ወቅት ሥራው ከራሱ በላይ የሚያወራለት ሰው መሆን ችሏል። ባለፉት አስርተ ዓመታት ብቻ በኢትዮጵያ የአትሌቲክስ ሙያ የማራቶን ሥልጠናን በበላይነት በመቆጣጠር እየመራ ይገኛል። በአሁኑ ወቅት የአዋቂ ስፖርት ስልጠናን ጨምሮ የዓለም አቀፍ ስፖርት ተቋማትን ስልጠና በበላይነት ይመራል። ተቋማቱ ከ100 በላይ የመምና የሜዳ ተግባራት አትሌቶችን ከኢትዮጵያና ከጎረቤት ሃገራት አቅፈው የሚይዙ ናቸው። ተቋሙ ለቁንጮ አትሌቶች ከሃገር ውጪ ውድድሮችን በማዘጋጀት የፉክክር እድሎችን ያመቻቻሉ። ሐጂ እነዚህን አትሌቶች በማዘጋጀት በመጨረሻ አትሌቶቹ ከሚያገኙት ሽልማት አምስት በመቶ ያህሉን ብቻ የልፋቱን ዋጋ ያገኛል። ናይኪ ማራቶንን ከሁለት ሰዓት በታች ለመጨረስ በያዘው ፕሮጀክት አሰልጣኝ ሆኖ ሠርቷል። በሙያው ውስጥ ካሳካቸውና ከምን ጊዜውም በላይ ከሚኮራባቸው ነገሮች መካከልም ይህ አንዱ እንደሆኑ ይናገራል።
የሐጂ በአሰልጣኝነት ውጤታማ መሆን የውጭ አገራት ቁንጮ አትሌቶችን ልብ ሳይቀር እንዲገዛ አስችሎታል። ለቶኪዮ ኦሊምፒክ ከቻይና አትሌቲክስ ፌዴሬሽን የአሰልጥንልን ጥያቄ መጥቶለትም የቻይናን አትሌቶች ለኦሊምፒክ ማዘጋጀት ችሏል። ከራሱ ሃገር በተቃራኒ የሚወዳደሩ አትሌቶችን ማሰልጠን እንደማያስጨንቀው ግን ሐጂ ደብቆ አያውቅም። “ብዙ ተፎካካሪዎች መኖራቸው እኛን አያደክመንም። ይልቁንም ጥሩ እንድንሠራ ያነሳሳናል። እኛ በምንወደው ሙያችን ብዙ ተፎካካሪዎች መኖራቸው ለኛ ትልቅ እድል ነው። እንደ 10ሺ እና 5ሺ ሜትር ያሉ ውድድሮች ከሌሎች ሃገሮች የበለጠ ተፎካካሪዎችን ሲመለከቱ በመም ሊቆዩ ይችላሉ ”ሲልም ያክላል።
ዓለማየሁ ግዛው
አዲስ ዘመን  ጥር 28 ቀን 2015 ዓ.ም
ከ20 ዓመት በታች እድሜ ላይ የሚገኙ አትሌቶች የሚሳተፉበት የኢትዮጵያ ወጣቶች አትሌቲክስ ቻምፒዮና በአሰላ አረንጓዴው ስቴድየም በፉክክሮችና የእድሜ ተገቢነት ውዝግቦች ታጅቦ ነገ ይጠናቀቃል። ለአስራ አንደኛ ጊዜ እየተካሄደ የሚገኘው ቻምፒዮና ዛሬ አምስተኛ ቀኑን የያዘ ሲሆን ባለፉት አራት ቀናት በርካታ የማጣሪያና የፍፃሜ ፉክክሮችን በተለያዩ ርቀቶች አተስተናግዷል።
ቻምፒዮናው በሶስተኛ ቀን ውሎው በ800 ሜትር ሴቶች ተጠባቂ የፍፃሜ ውድድር ያስተናገደ ሲሆን በጠንካራ ፉክክር በታጀበው ውድድር መርሃዊት ጽጋቡ ከኮልፌ ቀራኒዮ በ2:03″24 ሰዓት አሸናፊ መሆን ችላለች። እሷን ተከትላ አትሌት ሀብታም ገበየው ከአማራ ፖሊስ በ2:03″48 2ኛ ሆና በመጠናቀቅ የብር ሜዳለያ ስታጠልቅ፤ አትሌት ምጥን እምነቴ ከኢትዮ ኤሌክትሪክ በ2:03″68 ሰዓት በማጠናቀቅ ሶስተኛ ደረጃን ይዛለች። በተመሳሳይ ቀን በተካሄደው የወንዶች 800 ሜትር ፍጻሜ ጀነራል ብራኑ ከኦሮሚያ ክልል 1:49″98 በሆነ ሰዓት አንደኛ፣ ብርሃኑ ጋሮምሳ በተመሳሳይ ከኦሮሚያ ክልል 1:49″12 በሆነ ሰዓት ሁለተኛ እንዲሁም ሳሙኤል ቡቼ ከሲዳማ ክልል ሶስተኛ ሆኖ ማጠናቀቅ ችሏል።
በወንዶች አሎሎ ውርወራው ውድድር አትሌት ጨቀሳ ጉርጌ ከመቻል ስፖርት ክለብ 15.25 ሜትር በመወርወር የወርቅ ሜዳሊያ አሸናፊ ሲሆን ፣ በልስቲ እሼቴ ከተመሳሳይ ክለብ 15.16 ሜትር በመወርወር የብር ሜዳለያ ባለቤት ሆኗል። አትሌት በቀንዳ ፉርሳ ደግሞ ከኢትዮጵያ ንግድ ባንክ 15.12 ሜትር በመወርወር የነሐስ ሜዳለያውን ወስዷል። በሴቶች ዲስከስ ውርወራ የኔሰው ያረጋል ከኢትዮጵያ ንግድ ባንክ 37.80 ሜትር በመወርወር ቀዳሚ ስቶን፣ ማሪቱ አለባቸው ከአማራ ክልል 34.04 ሜትር በመወርወር ሁለተኛ ሆና አጠናቃለች። ሴና አብደታ ደግሞ 32.93 በመወርወር ሶስተኛ ሆና ውድድሩን ጨርሳለች።
ውድድሩ ትናንትና ቀጥሎ ሲውልም አራት የፍጻሜና አምስት የማጣሪያ ውድድሮች ተካሂደዋል። ከነዚህም መካከል ትኩረትን የሳበው የሴቶች 5ሺ ሜትር ፍጻሜ ውድድር ተደርጓል። ከፍተኛ ፉክክር በታየበትና ተመልካቹን ቁጭ ብድግ ባደረገው ውድድር ውብርስት አስቻለ ከአማራ ፖሊስ 16:20″51 በሆነ ሰዓት ቀዳሚሆና ስታጠናቅቅ፣ አይናዲስ መብራት ከኢትዮ ኤሌክትሪክ 16:25″49 በሆነ ሰዓት የሁለተኝነቱን ደረጃ ይዛ ፈጽማለች። አሳየች አይቸው ከኢትዮጵያ ኮንስትራክሽን ስራዎች ሶስተኛ ሆና ጨርሳለች። በተመሳሳይ እለት የወንዶች መዶሻ ውርወራ ውድድር ፍጻሜ ያገኘ ሲሆን በልስቲ እሼቴ ከመቻል 40.66 ሜትር በመወርወር የወርቅ ሜዳለያ ባለቤት መሆን ችሏል። ይበልጣል ላቀ ከአማራ ክልል 38.04 ሜትር በመወርወር የብር ሜዳለያን ሲያጠልቅ፣ ሙሉቀን ሱዩም ከተመሳሳይ ክልል 30.15 ሜትር በመወርወር በሶስተኝነት የነሐስ ሜዳለያ ተሸላሚ መሆን ችሏል።
ቻምፒዮናው በግልጽ በሚታዩ የዕድሜ ማጭበርበር ችግሮች ቢፈተንም በፉክክር ቀጥሎ ሊጠናቀቅ የአንድ ቀን ዕድሜ ብቻ ቀርቶታል። የኢትዮጵያ አትሌቲክስ ፌዴሬሽን በበኩሉ እነዚህን የእድሜ ማጭበርበር ችግሮች ለመቅርፍ አስተማሪ እርምጃ እየወሰደ እንደሚገኝ ገልጿል።
የኢትዮጵያ አትሌቲክስ ፌዴሬሽን የሥልጠና ምርምር ዳይሬክተርና የውድድሩ ማናጀር እንስትራክተር ሳሙኤል ብርሃኑ፣ በየእድሜ ተገቢነት ጥያቄ ዛሬ የተጀመረ እንዳልሆነና ከዚህ በፊት በነበሩት ውድድሮችም የነበረ ችግር መሆኑን ገልጸዋል። እነዚህን ጥያቄዎች ለአንዴና ለመጨረሻ ጊዜ ለማስወገድ ከቦርድ እስከ ፕሮፌሽናል ባለሙያ ድረስ ከዚህ በኋላ እድሜን ባማከለ መልኩ ውድድሮች መደረግ እንዳለባቸው ስምምነት ላይ መደረሱንም ተናግረዋል። በዚህም መሰረት ዕድሜን ያጭበረበሩ ሁለት መቶ ሃምሳ የሚደርሱ አትሌቶች መቀነሳቸውንም ተናግረዋል። ተገቢ ሆኖ ያልተገኙትን የመቀነሱ ስራ እስከመጨረሻ እንደሚቀጥልም ጠቁመዋል። ክልሎች፣ክለቦችና ማሰልጠኛ ተቋማትም የመመልመያ ዜዴያቸውን መቀየር እንዳለባቸው አብራርተዋል። ይህ ውሳኔ የዘገየው በክለቦች ችግር እንደሆነ የገለጹት ኢንስትራክተር ሳሙኤል ውድድሩ ሊጀመር ሁለት ቀን እስኪቀረው የአትሌቶችን ዝርዝር እንኳ ያላስገቡ ክለቦች በመኖራቸው ውሳኔው ሊዘገይ መቻሉን ጠቅሰዋል። ጠንካራና አስተማሪ የሆነ እርምጃን በመውሰድ ሞራላቸው የተጎዳውን ታዳጊዎች ተገቢውን እድል መስጠት ያስፈልጋልም ብለዋል። ስራው የፌዴሬሽኑ ብቻ ሳይሆን ክለቦችና ሌሎች የሚመለከታቸው አካላት ሊረባረቡ ይገባል ሲሉም አክለዋል።
የኢትዮ ኤሌክትሪክ አትሌቲክስ አስልጣኝ የሆነው ጌታቸው ሙሉጌታ በበኩሉ፣ ውድድሩ አስደሳች መሆኑን ገልጸው ፌዴሬሽኑ የወሰደው እርምጃ ተገቢ እንደሆነ አስረድተዋል። አሰልጣኙ አያይዞውም የፌዴሬሽኑ ውሳኔ ተገቢ ቢሆንም መዘግየቱን ጠቁመዋል። ወደ ውድድር ሳይገባ ርምጃው ተወስዶ ቢሆን የተሻለ እንደነበርም አክለዋል። በቻምፒዮናው የዕድሜ ጉዳይ መነጋገርያ ሆኖ ቢቀጥልም አንዳንድ ተስፋ ሰጪ ነገሮችም ታይተዋል። ከነዚህም እንደተሞክሮ ሊወሰድና ለሌሎችም አርአያ ሊሆን የሚችለው ከጥሩነሽ ዲባባ ማሰልጣኛ የመጡ ተወዳዳሪዎች በተሻለ የእድሜ ተገቢነት ጠንካራ ፉክክር በማድረግ በበርካታ ውድድሮች አሸናፊ መሆናቸው ነው። ከወጣት አትሌቶች ማሰልጠኛ ተቋማት የመጡት አብዛኞቹ አትሌቶች ተስፋ ሰጪ እንቅስቃሴዎችን ማድረግ መቻላቸውም ሌላው ተስፋ ሰጪ ምክንያት ነው።
አለማየሁ ግዛው
አዲስ ዘመን ቅዳሜ ጥር 27 ቀን 2015 ዓ.ም
የምስራቅ አፍሪካ በይነ መንግሥታት (ኢጋድ) ለምክትል ኮሚሽነር ደራርቱ ቱሉ እውቅና ሰጠ። ደራቱ እውቅናው የተሰጣት ለሰላም ላበረከተችው አስተዋጽኦ መሆኑም ተገልጿል።
የኢትዮጵያ አትሌቲክስ ፌዴሬሽንን በፕሬዚዳንትነት እየመራች የምትገኘው አንጋፋዋ አትሌት ምክትል ኮሚሽነር ጄነራል ደራርቱ ቱሉ በኢጋድ እውቅና የተሰጣት ተፅዕኖ ፈጣሪ በመሆና ነው። ደራርቱ እውቅናው የተሰጣት የምስራቅ አፍሪካ በይነ መንግሥታት (ኢጋድ) በኬንያ ሞምባሳ ዓመታዊ ሪፖርቱን ለሶስተኛ ጊዜ እየገመገመ ባለበት ወቅት ነው። በመድረኩ ላይ ከሚካሄዱ መርሃግብሮች መካከል አንዱ መልካም አበርክቶ ላላቸው ግለሰቦች እውቅና መስጠት ሲሆን፤ ከድርጅቱ አባል አገራት መስፈርቱን ላሟሉት ይሰጣል።
በመልካም ምግባሯ የምትታወቀው ደራርቱ ቱሉም እውቅናውን እንድታገኝ ምክንያት የሆነው በኢትዮጵያ የሰላም ድምጽ በመሆን ባበረከተችው አስተዋጽኦ ነው። በቀጠናው በአየር ንብረት ለውጥ፣ አደጋ መከላከል፣ ሰላምና መረጋጋት፣ ሰብዓዊ እርዳታና በሌሎች ጉዳዮች የጎላ አበርክቶ የነበራቸው 21 ግለሰቦች እውቅናውን አግኝተዋል። ደራቱም በሰሜን ኢትዮጵያ የተከሰተውን ግጭት ተከትሎ ሰላም እንዲሰፍን በተደጋጋሚ በተለያዩ መድረኮች ድምጽ በመሆን ባበረከተችው በጎ ተግባር እውቅናው ተበርክቶላታል። ደራርቱም በቦታው በአካል በመገኘት እውቅናውን ወስዳለች።
በመድረኩ ላይ ጀግናው አትሌት ሻለቃ ኃይሌ ገብረስላሴ እንዲሁም ፕሮፌሰር አህመድ ዘካሪያ እውቅናውን ያገኙ ሌሎች ኢትዮጵያውያን ናቸው።
ብርሃን ፈይሳ
አዲስ ዘመን ዓርብ ጥር 26 ቀን 2015 ዓ.ም
ከ20 አመት በታች እድሜ ላይ የሚገኙ አትሌቶች የሚሳተፉበት የኢትዮጵያ ወጣቶች አትሌቲክስ ቻምፒዮና በአሰላ አረንጓዴው ስቴድየም እየተካሄደ ይገኛል። ለአስራ አንደኛ ጊዜ እየተካሄደ የሚገኘው  ቻምፒዮና ዛሬ ሶስተኛ ቀኑን የያዘ ሲሆን ባለፉት ሁለት ቀናት በርካታ የማጣሪያና የፍፃሜ ፉክክሮችን በተለያዩ ርቀቶች አስተናግዷል።
ቻምፒዮናው በመጀመሪያ ቀን ውሎው በ10ሺ ሜትር ወንዶች ተጠባቂ የፍፃሜ ውድድር ያስተናገደ ሲሆን በጠንካራ ፉክክር በታጀበው ውድድር ዘነበ አየለ ከፌደራል ማረምያ በ29:21:93 በሆነ ሰዓት አሸናፊ መሆን ችሏል። እሱን ተከትሎም አትሌት አልፎም ተስፋዬ  ከኢትዮ ኤሌክትሪክ  በ29:24:01 2ኛ ሆኖ በመጠናቀቅ የብር ሜዳለያ ሲያጠልቅ፤ አትሌት ዕድሜዓለም ታደሰ ከአማራ ፖሊስ በ29:24:54 ሰዓት በማጠናቀቅ ሶስተኛ ደረጃን ይዟል።
በተመሳሳይ ዕለት በሴቶች አሎሎ ውርወራና በወንዶች ዲስከስ ውርወራ የፍፃሜ ውድድሮች ተካሂደዋል። በአሎሎ ውርወራው ውድድር አትሌት አማረች አለምነህ ከመቻል ስፖርት ክለብ 11.62 ሜትር በመወርወር የወርቅ ሜዳሊያ አሸናፊ ስትሆን ፣ ስምረት አበበ ከኢትዮ ኤሌክትሪክ 10.96 ሜትር በመወርወር የብር ሜዳለያ ባለቤት ሆናለች። አትሌት ማሽላ ሙሉነህ ደግሞ ከኦሮሚያ ክልል 10.96 ሜትር በመወርወር የነሐስ ሜዳለያውን ወስዳለች። በወንዶች ዲስከስ ውርወራም ኢብሳ ገመቹ ከኦሮሚያ ክልል 44.96 ሜትር በመወርወር ቀዳሚ ሆኖ ሲያጠናቅቅ፣ በልስቲ እሼቴ ከመቻል ስፖርት ክለብ 43.74 ሜትር በመወርወር ሁለተኛ ሆኖ አጠናቋል። ሌላኛው የመቻል አትሌት ሀይሌ ጌትነት ደግሞ 43.12 በመወርወር ሶስተኛ ሆኖ ውድድሩን ጨርሷል።
በዲስከስ ውርወራ የውድድሩ ቻምፒዮን የሆነው አትሌት ኢብሳ ገመቹ ከውድድሩ በኋላ ለአዲስ ዘመን በሰጠው አስተያየት፣ ያስመዘገበው ውጤት በሜዳ ተግባራት ውድድሮች ላይ ያለውን ጥሩ ያልሆነ አመለካከት ቀይሮ የተሻለ ውጤት ለማምጣት ተግቶ እንዲሰራ እንደሚያነሳሳ ተናግሯል። አትሌት ኢብሳ ውድድሩን ለማድረግ ብዙ ጫናዎች ቢኖሩበትም ተቋቁሞ ለውጤት እንደበቃና በዚህም ደስተኛ እንደሆነ ገልጿል። “ኬንያና ዩጋንዳን የመሰሉ አገራት በሜዳ ተግባራት ውድድሮች ጠንክረው በመስራት ውጤታማ እየሆኑ ይገኛሉ፣ እኛም ትኩረት ሰጥተን ከሰራን ውጤት ማምጣት እንችላለን” የሚለው ወጣቱ አትሌት ኢብሳ ባለፈው ዓመት ታንዛንያ በተደረገ ውድድር መሳተፉንና ሁለተኛ ሆኖ ማጠናቀቁን አስታውሶ አትሌቲክስ ፌዴሬሽን ለውድድሩ ትኩረት ሰጥቶ ሊሰራ እንደሚገባ ተናግሯል። ይህ ወጣት አትሌት ለኦሊምፒክ ሚኒማ ለማሟላት ጥቂት ሜትሮች ብቻ እንደሚቀሩትና በደንብ ከተሰራም ማሳካት እንደሚቻል አስረድቷል።
ዉድድሩ ትላናትና ቀጥሎ ሲውልም የተለያዩ የማጣሪያና የፍጻሜ ፉክክሮች ተካሂደዋል። ከነዚህም መካከል ትኩረትን በሳበው የሴቶች ሙርኩዝ ዝላይ ዘንድሮ ለሁለተኛ ጊዜ ውድድር ተደርጓል። ባለፈዉ ዓመት ለመጀመርያ ጊዜ በዚህ ውድድር ሃዋሳ ላይ  ከጥሩነሽ ዲባባ አካዳሚ በተገኙ ሁለት አትሌቶች መካከል ብቻ ነበር ውድድሩ የተካሄደው።  በዘንድሮ ግን በውድድሩ ሶስት ክለቦች ስድስት ተወዳዳሪዎችን ማሳተፍ ችለዋል። ይህም ከፍተኛ ፉክክር እንዲስተናገድ ያደረገ ሲሆን፣ ሲፋን ሰለሞን ከጥሩነሽ ዲባባ አካዳሚ 2.40 ሜትር በመዝለል አንደኛ ሆና ማጠናቀቅ ችላለች። ደራርቱ ታምሩ ከኢትዮጵያ ስፖርት አካዳሚ በተመሳሳይ 2.40 ሜትር በመዝለል ሁለተኛ ሆና ያጠናቀቀች አትሌት ሆናለች። ሜቲ ቤካማ ደግሞ በተመሳሳይ ከጥሩነሽ አካዳሚ ሶስተኛ ሆና ውድድሩን ጨርሳለች።  ትናንት በሁለቱም ጾታ ፍጻሜውን ባገኘው የ100 ሜትር ውድድር በሴቶች መቻል 1ኛ፣ ኢትዮጵያ ንግድ ባንክ 2ኛና ኢትዮ ኤሌክትሪክ 3ኛ በመሆን ማጠናቀቅ ችለዋል።
የኢትዮጵያ አትሌቲክስ ፌዴሬሽን የተሳትፎና ውድድር ዳይሬክተር አቶ አስፋው ደኜ፣ የውድድሩ ዓላማ በክልሎች፣በከተማ አስተዳደሮችና በክለቦች ውስጥ የሚገኙት ወጣት አትሌቶችና አሰልጣኞች ውድድር በማድረግ ልምድ እንዲያገኙና ተስፋ እንዲኖራቸው ለማድረግ እንደሆነ ተናግረዋል። ታዳጊ አትሌቶች ወደ ወጣት ደረጃ አድገው ውጤታቸው የሚታይበት መሆኑንም የውድድሩ ዳይሬክተር አስረድተዋል።  ውድድሩ ከዕድሜ ተገቢነት አኳያ ካለፉት ውድድሮች የተሻለ መሆኑን የጠቆሙት ዳይሬክተሩ፣ በዚህም አትሌቶችን በትክክለኛ  ዕድሜ ለማሳተፍ በህክምና የታገዘ ልየታና ዶክመንቶችን የማጣራት ስራዎች መከናወናቸውን ተናግረዋል። ይህ ማለት ግን የዕድሜ ማጭበርበር የለም ማለት ሳይሆን ከዚህ በፊት ከነበሩት ውድድሮች አኳያ የዘንድሮው የተሻለ መሆኑን ነው የገለጹት።
በዚህ ቻምፒዮና አሸናፊ የሚሆኑ አትሌቶች ከወራት በኋላ በዛምቢያ ሉሳካ ከማዝያ 29 እስከ ግንቦት 3/2023  በሚካሄደው የአፍሪካ ከ20 ዓመት በታች ወጣቶች ቻምፕዮና ላይ ኢትዮጵያን ወክለው እንደሚሳተፉ ይጠበቃል።
በአጭር፣ መካከለኛ፣ረጅም ርቀቶች፣ እንዲሁም በሜዳ ተግባራት ውድድሮች ዘጠኝ ክልሎች፣ ሃያ አራት የአትሌቲክስ ክለቦችና አንድ ከተማ አስተዳደር በቻምፒዮናው እየተሳተፉ ይገኛሉ።በውድድሩ በአጠቃላይ 1ሺ ዘጠና አምስት ወጣት አትሌቶች ተሳታፊ ሲሆኑ፣ 635 ወንዶችና 460 ሴት አትሌቶች በተለያዩ ርቀቶች ተፎካካሪ ናቸው።
አለማየሁ ግዛው
አዲስ ዘመን ጥር 25 ቀን 2015
በአልጄሪያ አስተናጋጅነት እየተካሄደ በሚገኘው 7ኛው የአፍሪካ ሻምፒዮን ሺፕ (ቻን) ተሳታፊ ከሆኑ ቡድኖች መካከል አንዱ የኢትዮጵያ ብሔራዊ ቡድን መሆኑ ይታወሳል:: በምድብ አንድ የተደለደሉት ዋልያዎቹ አንድ ነጥብ አስመዝግበው ከምድቡ የመጨረሻውን ደረጃ በመያዝ በጊዜ ተሰናብተዋል። ይህንንም ተከትሎ የዋሊያዎቹ አሰልጣኝ ውበቱ አባተ ከትናንት በስቲያ በሰጡት መግለጫ የስፖርት ቤተሰቡን ይቅርታ ጠይቀዋል::
በፌዴሬሽኑ ዋና ፀሐፊ አቶ ባሕሩ ጥላሁን እና በዋልያዎቹ አሰልጣኝ ውበቱ አባተ መግለጫው ሲሰጥ የዋልያዎቹ አለቃ ባቀረቡት ማብራሪያ ላይ በተመዘገበው ውጤት ማዘናቸውን እና ለዚህም ኃላፊነቱን በመውሰድ ይቅርታ እንደሚጠይቁ በይፋ ተናግረዋል።
በሃገር ውስጥ ሊጎች ብቻ የሚጫወቱ ተጫዋቾች የሚካፈሉበት ይህ ውድድር እንደ ኢትዮጵያ ያሉ ሃገራት ዋናውን ቡድናቸውን ይዘው ስለሚካፈሉ ለውጤታማነት የተሻለ ዕድል እንደሚኖራቸው ተጠብቆ ነበር። ይሁን እንጂ ብሔራዊ ቡድኑ በርካታ ተጫዋቾቹን በጉዳት ምክንያት ሳያካትት እና ከ10 በላይ የሚሆኑ ወጣት ተጫዋቾችን በመያዝ ነበር ወደ አልጀርስ ያመራው:: በመጀመሪያዎቹ ሁለት የምድብ ጨዋታዎች ላይ መልካም እንቅስቃሴ በማሳየቱ በሊቢያው ጨዋታ ሶስት ነጥብ ለማስመዝገብ ነበር ወደ ሜዳ የገባው:: ይሁንና በጥቃቅን ጉድለቶች ሽንፈትን አስተናግዷል፤ ለዚህም ሙሉ ኃላፊነቱን እንደሚወስዱ ነው አሰልጣኙ የገለጹት:: የተጠበቀው ውጤት ባለመገኘቱም የስፖርት ቤተሰቡን ይቅርታ ጠይቀዋል::
ቡድን መገንባት ቀላል ሥራ ባይሆንም ተጠባቂ ቡድን መገንባታቸውን የጠቆሙት አሰልጣኙ፤ የግብ ዕድል በመፍጠር ረገድም ቡድኑ እየተሻሻለ መምጣቱንም ነው ያስገነዘቡት:: አሰልጣኙ እንዳብራሩት፣ በርካታ ወጣት ተጫዋቾች የውድድር ዕድል ባገኙበት በዚህ ውድድር ላይ የተሳተፈው ቡድን በአጭር ጊዜ የተገነባ ቢሆንም ከፍተኛ ተነሳሽነት ነበረው:: ስለዚህ የቡድኑን አባላት መንቀፍና ሞራላቸውን መንካት ተገቢ እንዳልሆነ ተናግረዋል።፡ ቡድኑን ወደ መምራት ከመጡ በኋላ በሃገራቸው አራት ጨዋታዎችን ብቻ ማድረጋቸውን ያስታወሱት አሰልጣኙ፤ የተቀሩትን ጨዋታዎች ደረጃቸውን የጠበቁ ስታዲየሞች አለመኖር ምክንያት ከሃገር ውጪ በማከናወን ላይ ይገኛሉ:: በመሆኑም ይህም ለውጥ መሆኑን በማመን ቡድኑን ቢያበረታና በቅርቡ በአፍሪካ ዋንጫ ማጣሪያ ከጊኒ ጋር ለሚያደርገው ጨዋታም ሕዝቡ ከጎኑ ቢቆም መልካም መሆኑንም አመላክተዋል::
ዋና ፀሐፊው አቶ ባሕሩ ከውድድሩ ጋር በተገናኘ አስተዳደራዊ ጉዳዮችን በተመለከተ እንደገለጹት፣ ብሔራዊ ቡድኑ ወደ ሞሮኮ ለዝግጅት ተጉዞ ሁለት የልምምድ ጨዋታዎችን ያደረገው በአልጄሪያ ያለው ወቅታዊ የአየር ሁኔታ ተጠንቶ ነው። ብሔራዊ ቡድኑ በውድድሩ ከምድብ ይወድቃል በሚል ጨለምተኛ ምክንያት ወደ ሀገር ቤት መመለሻው ትኬት በጊዜ አለመቆረጡን ጠቅሰውም ቡድኑ ከምድብ ከወደቀ በኋላ ግን የአውሮፕላን ትኬት ለማግኘት እንዳልተቻለ ጠቁመዋል። በዚህም ልዑካን ቡድኑን በአስገዳጅ ሁኔታ በሦስት ዙር ወደ አገሩ ለመመለስ መገደዱን አመላክተዋል።
አቶ ባሕሩ አክለውም፣ ብሔራዊ ቡድኑ በውድድሩ ወቅት የመለያ እጥረት አጋጥሞት ነበር የተባለው ጉዳይ “ብሔራዊ ቡድኑ ከሞሮኮ ተነስቶ ወደ አልጀርስ ሲሄድ የትራንዚት ቆይታ ስለነበረው ሻንጣዎች ካዛብላንካ ላይ ነው የተጫኑት ፤ ሻንጣዎቹ የሚጠበቁት ደግሞ አልጀርስ ነው። በዚህ ሂደት የአራት ተጫዋቾች ሻንጣ እና ቡድኑ ከያዘው ቁሳቁስ መካከል አንድ ሻንጣ በትራንዚት ምክንያት አልመጣም። ይሄ ተለዋጭ ማሊያ ነው። እንደተወራው ፌዴሬሽኑ ያላዋቂዎች እና የሰነፎች ጥርቅም አይደለም። ቢያንስ ምክንያታዊ ሆነን ብንነጋገር ጥሩ ነበር። ይህ የተፈጠረው በትራንዚት ምክንያት ነው። ግን ቡድኑ ማሊያውን አርጎ ሲጫወት ነበር።” ብለዋል። አቶ ባሕሩ አያይዘው በተመዘገበው ውጤት እንደ እግር ኳስ ፌዴሬሽን እንዳዘኑ አመላክተዋል።
ኢትዮጵያ በዚህ የውድድር መድረክ ላይ ዘንድሮ ለሦስተኛ ጊዜ ተካፋይ መሆኗ ይታወቃል:: ይሁንና ተሳትፎዎቿ ከምድብ ያለፉ በውጤትም የታጀቡ ሊሆኑ አልቻሉም:: በመጠናቀቅ ላይ በሚገኘው በዚህ ውድድር ላይም ዋልያዎቹ ከዚህ ቀደም ከተመዘገበው የተሻለ ውጤት የማስመዝገብ ኃላፊነት ተጥሎባቸው ነበር። ለዚህም ሲባል በሃገር ውስጥ እንዲሁም የውድድሩ አዘጋጅ ከሆነችው አልጄሪያ ጋር ተቀራራቢ የአየር ሁኔታ ባላት ሞሮኮ ዝግጅት ተደርጓል። ቡድኑ በሰሜን አፍሪካዊቷ አገር በነበረው የልምምድ ቆይታ ከሞሮኮ ከ23 ዓመት በታች ብሔራዊ ቡድን ጋር ሁለት የአቋም መለኪያ ጨዋታዎችን አከናውኗል። ይሁን እንጂ በውድድሩ ባከናወናቸው ጨዋታዎች ከሞዛምቢክ ጋር ያለ ግብ በመለያየት እንዲሁም በአልጄሪያ እና ሊቢያ ተሸንፎ አንድ ግብ እና አንድ ነጥብ ብቻ በማስመዝገብ በጊዜ ወደ ሃገሩ ለመመለስ ተገዷል::
ብርሃን ፈይሳ
አዲስ ዘመን ጥር 24 ቀን 2015
በኢትዮጵያ ስፖርት ጋዜጠኝነት ያለፉትን 30 ዓመታት በታታሪነት ያገለገለው አንጋፋው ጋዜጠኛ መሸሻ ወልዴ ከትናንት በስቲያ በድንገት ሕይወቱ ማለፉ ይታወሳል። በትናንትናው ዕለትም የአዲስ አበባ ወጣቶችና ስፖርት ቢሮ የሥራ ኃላፊዎች፣ የኢትዮጵያ እግር ኳስ ፌዴሬሽን ፕሬዚዳንት አቶ ኢሳይያስ ጂራ፣ የፕሪሚየር ሊግ አክሲዮን ማህበር አባላቶች፣ በርካታ የስፖርት ቤተሰቦችና የሙያ ባልደረቦቹ በተገኙበት ስርዓተ ቀብሩ በቀጨኔ መድኃኒዓለም ተፈፅሟል።
በስፖርት ጋዜጠኝነት ከ25 ዓመታት በላይ በማገልገል በስፖርት ቤተሰቡ ተወዳጅነትን ያተረፈው አንጋፋው ጋዜጠኛ መሸሻ ወልዴ ከ1980ዎቹ ጀምሮ በተለያዩ የስፖርት ጋዜጦች እና መፅሔቶች እንዲሁም የሬድዮ ዝግጅቶች ላይ በመሥራት የሚታወቅ ሲሆን፣ የአገራችን ስፖርት የሚዲያ ትኩረት እንዲኖረው ከፍተኛ ጥረት ካደረጉ ምስጉን ጋዜጠኞች ግንባር ቀደሙ ነበር።
ጋዜጠኛ መሸሻ በተለይም በህትመት ውጤቶች ላይ በሚያቀርባቸው ጽሑፎች ታዋቂ የነበረ ሲሆን፤ በሻምፒዮን፣ ማራቶን፣ ግሎባል፣ ይድነቃቸው፣ ካታንጋና፣ አዲስ ስፖርት፣ ካምቦሎጆ፣ ሊግ ስፖርት፣ ሀትሪክ ስፖርት (መፅሔት ጭምር) ጋዜጦች እና በቤስት ስፖርት መፅሔት እንዲሁም በኤፍ ኤም 90.7 (ዛሚ) እና 96.3 የራዲዮ ፕሮግራሞች ላይ በመሥራት ተወዳጅነት እና ከበሬታ ያተረፈ ምስጉን ጋዜጠኛ ነበር።
አዲስ ዘመን በአንጋፋው የስፖርት ጋዜጠኛ ህልፈተ ሕይወት የተሰማውን ኀዘን እየገለፀ ለወዳጅ ዘመዶቹ እና አድናቂዎቹ መፅናናትን ይመኛል።
በጋዜጣው ሪፖርተር
አዲስ ዘመን ማክሰኞ ጥር 23 ቀን 2015 ዓ.ም
ያለፉት የሳምንቱ የዕረፍት ቀናት ከአውሮፓ እስከ አሜሪካ፣ ከኤሽያ እስከ አፍሪካ የአትሌቲክሱ ዓለም በውድድሮች ሥራ በዝቶባቸው አልፈዋል። በቤት ውስጥ፣ በጎዳና ላይ፣ በማራቶንና አገር አቋራጭ ውድድሮች በርካታ የዓለማችን ከተሞች በሳምንቱ የዕረፍት ቀናት ፉክክሮችን ያስተናገዱ ሲሆን ኢትዮጵያውያን አትሌቶችም በብዙዎቹ ድል ቀንቷቸዋል።
ኢትዮጵያውያን አትሌቶች በድል ከደመቁባቸው ውድድሮች አንዱ በጀርመን ካርልሹ የተካሄደው የዓለም የቤት ውስጥ የዙር ውድድር ነው። በዚህ ውድድር ኢትዮጵያውያን አትሌቶች በ3 ሺ ሜትር በሁለቱም ጾታ ድል ቀንቷቸዋል፡፡
በሴቶች ኢትዮጵያውያን አትሌቶች ከአንድ እስከ አምስት ተከታትለው በመግባት ውድድሩን በበላይነት አጠናቀዋል፡፡ አትሌት ለምለም ኃይሉ 8:37: 55 በሆነ ሰዓት ቀዳሚ ሆና ስታጠናቅቅ፣ የ3ሺ ሜትር መሰናክል የዓለም ቻምፒዮና የብር ሜዳሊያ አሸናፊዋ አትሌት ወርቅውሃ ጌታቸው 8:37:98 በማጠናቀቅ ሁለተኛ ሆናለች። አትሌት ዳዊት ስዩም 8:39:20 ርቀቱን በማጠናቀቅ ሦስተኛ ሆና ጨርሳለች። አትሌት ሚዛን ዓለም እና አትሌት ዘርፌ ወንድማገኝ አራተኛና አምስተኛ ደረጃን በመያዝ ውድድራቸውን አጠናቀዋል።
በተመሳሳይ በወንዶች 3 ሺ ሜትር ውድድር አትሌት አብዲሳ ፈይሳ በ7:40:35 አሸናፊ ሲሆን የቦታውን ክብረወሰን በማሻሻል ጭምር ነው። ሌላኛው ኢትዮጵያዊ አትሌት አዲሱ ግርማ 7:41:53 በመግባት ሦስተኛ ደረጃን ይዞ እንዳጠናቀቀ የዓለም አትሌቲክስ መረጃ ያመለክታል፡፡
በሳምንቱ መጨረሻ ሌላኛው ተጠባቂ ውድድር በጃፓን ኦሳካ የተካሄደው የሴቶች ብቻ ማራቶን ሲሆን የአሸናፊነት ግምት ተሰጥቷት የነበረችው ኢትዮጵያዊቷ አትሌት ሄቨን ኃይሉ ድል ቀንቷታል። ሄቨን ውድድሩን ስታሸንፍ 2:21:13 ሰዓት ያስመዘገበች ሲሆን፣ ሌላኛዋ ኢትዮጵያዊት አትሌት መሠረት ጎላ በ2:22:12 ሰዓት ሁለተኛ ሆና አጠናቃለች። ጃፓናዊቷ ዩካ አንዶ 2:22:59 በሆነ ሰዓት ሦስተኛ ሆና ውድድሩን የፈጸመች አትሌት ሆናለች።
ተጠባቂ በነበረው የሞሮኮ ማራኬሽ ማራቶን ኢትዮጵያውያን አትሌቶች በተለይም በወንዶች ድል ባይቀናቸውም በሴቶች ከሁለት እስከ አራት ያለውን ደረጃ ይዘው አጠናቀዋል። ጠጅነሽ ገቢሳ 2:27:46 በማጠናቀቅ ሁለተኛ የሆነች አትሌት ናት። ውብአለም አየለ በ2:29:01 እና ትንቢት ግደይ በ2:30:09 ሦስተኛና አራተኛ ሆነው ውድድሩን ያጠናቀቁ አትሌቶች ናቸው።
በታይላንድ የተካሄደውን የኮን ኬይን ማራቶን በወንዶች ኬንያዊው አትሌት ፖል ኢያኔ በ2:15:24 ቀዳሚ ሆኖ ሲያጠናቅቅ፣ ከሁለት እስከ ስድስት ያለውን ደረጃ ኢትዮጵያውያን አትሌቶች ተቆጣጥረውታል። በዚህም ኤቢሳ ታከለ 2:15:27፣ደጀኔ ኃይሌ 2:15:48፣ ወንድወሰን ጥላሁን 2:16:19፣ተሾመ ጌታቸው 2:17:21 ተከታትለው የገቡ ኢትዮጵያውያን አትሌቶች ሆነዋል።
በተመሳሳይ የሴቶች ውድድር ኢትዮጵያዊቷ ዝናሽወርቅ የኔው 2:49:04 በሆነ ሰዓት ድል የቀናት አትሌት ስትሆን ሩሲያዊቷ አትሌት አሌግዛንድራ ሞሮዞቫ 2:49:15 በማጠናቀቅ ሁለተኛ ሆናለች። ሌሊሴ ቢሮና አለምፀሐይ አድባሩ ሦስተኛና አራተኛ ሆነው ያጠናቀቁ ኢትዮጵያውያን አትሌቶች ናቸው።
በስፔን ሲቪያ በተካሄደ የግማሽ ማራቶን ውድድር ደግሞ ኢትዮጵያዊው አትሌት አምደወርቅ ዋለልኝ 1:00:28 በሆነ ሰዓት አሸናፊ ሲሆን በሴቶች ኢትዮጵያውያን የሜዳሊያ ደረጃ ይዘው ማጠናቀቅ አልቻሉም።
ቦጋለ አበበ
አዲስ ዘመን ማክሰኞ ጥር 23 ቀን 2015 ዓ.ም
የኢትዮጵያ ወጣቶች አትሌቲክስ ቻምፒዮና ለ11ኛ ጊዜ ነገ በአሰላ ይጀመራል፡፡ እድሜን በሚመለከትም ከፍተኛ ትኩረት የተሰጠበት ውድድር መሆኑንም ፌዴሬሽኑ አስታውቋል፡፡
እድሜያቸው ከ20 ዓመት በታች የሆናቸው ወጣት አትሌቶች ብቻ የሚካፈሉበት ይህ ቻምፒዮና ዘንድሮ ለ11ኛ ጊዜ በአሰላ ከተማ አረንጓዴው ስታዲየም ይካሄዳል፡፡ ከነገ አንስቶ ለስድስት ቀናት በሚካሄደው በዚህ ውድድር ተተኪዎችን ለማግኘት እንደሚረዳም ተስፋ ተደርጎበታል። በውድድሩ ላይ 7 ክልሎች፣ 1 ከተማ አስተዳደር፣ 24 ክለቦችና ተቋማት 606 ወንዶችና 444 ሴት አትሌቶች በድምሩ 1 ሺ50 አትሌቶች የሚሳተፉበት መሆኑን የፌዴሬሽኑ መረጃ ያመለክታል።
በዚህና በመሰል የዕድሜ ገደብ ያለባቸው ውድድሮች ላይ በስፋት የሚታየው ዋነኛው ችግር ከዕድሜ በላይ የሆኑ አትሌቶችን ማሳተፍ መሆኑ ይታወቃል፡፡ በዚህም የተነሳ ተደጋጋሚ ቅሬታ ሲቀርብ የሚስተዋል ሲሆን፤ በዚህ ውድድር ግን ፌዴሬሽኑ ዕድሜ ላይ በከፍተኛ ትኩረት የሚሰራ መሆኑን አስታውቋል፡፡ በዚህም መሰረት ዕድሜያቸው 20 እና ከዚያ በላይ የሆናቸውን አትሌቶች ማሳተፍ ከፍተኛ የአትሌቲክስ ሕግ ጥሰት ስለሚሆን የትኛውም አሳታፊ አካል በእድሜ ተገቢነት ዙሪያ ከፍተኛ ትኩረት አድርጎ መቅረብ ይገባዋል፡፡ ፌዴሬሽኑ አፋር ሰመራ ላይ ባካሄደው 26ኛው ዓመታዊ መደበኛ ጠቅላላ ጉባኤ በዚሁ ጉዳይ ላይ መወሰኑ የሚታወስ ሲሆን፤ ፌዴሬሽኑም በዚህ ረገድ ቁርጠኛ አቋም ይዞ አስፈላጊ እርምጃ እንደሚወስድ ተጠቁሟል።
የውድድሩ ዓላማም የውድድር ዕድሎችን በማስፋት ወጣትና ተተኪ አትሌቶችን ማፍራት፣ ከተማ አስተዳደሮች፣ ክለቦችና የአትሌቲክስ ማሰልጠኛ ተቋማት የሥልጠናና የውድድር አቅማቸውን እንዲሁም የሠልጣኞቻቸውን አቋም ለመለካት እንደሚያግዛቸው በማሰብ የሚካሄድ ቻምፒዮና ነው፡፡
ብርሃን ፈይሳ
አዲስ ዘመን ሰኞ ጥር 22 ቀን 2015 ዓ.ም
የዓለም አትሌቲክስ ከሚያዘጋጃቸው ዓመታዊ የዙር ውድድሮች መካከል አንዱ የቤት ውስጥ የቱር ውድድር ነው:: ይህ ለሁለት ወራት የሚካሄድ ውድድር ትኩረቱን በመም እና በሜዳ ላይ ተግባራት ያደረገ ሲሆን፤ በመጠናቀቅ ላይ በሚገኘው የፈረንጆች ወር አንስቶ መደረጉን ቀጥሏል:: የወርቅ፣ የብር እና የነሃስ ደረጃ በተሰጣቸው በእነዚህ የዙር ውድድሮች ላይም በርካታ አትሌቶች ተሳታፊ ይሆናሉ:: እአአ ከ2016 ጀምሮ በመካሄድ ላይ የሚገኘው ውድድሩ እንደ ዳይመንድ ሊግ በዙር በማካሄድ የቤት ውስጥ የመምና የሜዳ ተግባራትን ለማጠናከር ታስቦ የሚደረግ ነው::
በመርሃ ግብሩ መሰረትም ከሁለት ሳምንታት በኋላ በፈረንሳይ ሌቪን በተለያዩ ርቀቶች ውድድሮች ይካሄዳሉ:: በዚህ ውድድር ላይም ተሳታፊ ከሚሆኑ አትሌቶች መካከል ኢትዮጵያውያን ውጤታማ አትሌቶች የሚገኙበት ሲሆን፤ በስፍራው የደመቀ ታሪክ ያላት የዓለም የ5ሺ ሜትር ቻምፒዮኗ ጉዳፍ ጸጋይ ናት:: አትሌቷ በአንድ ማይል እና 1 ሺ500 ሜትር ተሳትፎዋን በአሸናፊነት ስትፈጽም፤ በ1 ሺ500 ሜትር ከሁለት ዓመት በፊት ያስመዘገበችው 3:53.09 የሆነ ሰዓት የዓለም ክብረወሰን በመባል ተመዝግቦላታል::
ጉዳፍ ዘንድሮም በዚህ ርቀት ሌቪን ላይ እንደምትሳተፍ የዓለም አትሌቲክስ በድረገጹ አስፍሯል:: በኦሪገኑ የዓለም አትሌቲክስ ቻምፒዮና በክብር ላይ ክብርን በመደረብ አስደናቂ ውጤት ያስመዘገበችው ጉዳፍ በዚህ ውድድር ላይ ያለፈውን ዓመት ጣፋጭ ድል ለመድገም አልማለች:: የ26 ዓመቷ ወጣት አትሌት ያለፈውን ዓመት በስኬት ያሳለፈች ሲሆን፤ በቤልግሬዱ የዓለም የቤት ውስጥ ቻምፒዮና በምትታወቅበት 1 ሺ500 ሜትር የወርቅ ሜዳሊያ ባለቤት መሆኗ ይታወሳል::
ከወራት ልዩነት በኋላም በ18ኛው የኦሪገን የዓለም አትሌቲክስ ቻምፒዮና ተሳትፎዋ በ5ሺ ሜትር የወርቅ እንዲሁም በ1 ሺ 500 ሜትር የወርቅ ሜዳሊያዎችን በማጥለቅ ከሁሉም የላቀውን ድሏን ማጣጣሟ የቅርብ ጊዜ ትዝታ ነው:: አትሌቷ ከአንድ ዓመት በፊት በጃፓኗ ቶኪዮ በተከናወነው ኦሊምፒክ እንዲሁም እአአ በ2019 ዶሃ ባዘጋጀችው የዓለም ቻምፒዮና በዚሁ ርቀት የነሃስ ሜዳሊያ ለሀገሯ ማስገኘት ችላ ነበር::
ጉዳፍ በምትታወቅበት መካከለኛ ርቀት ያላት ፈጣን ሰዓት 3 ደቂቃ ከ54 ደቂቃ ከ01 ሰከንድ ሲሆን፤ በቤት ውስጥ ቻምፒዮና ደግሞ በአንድ ደቂቃ ፈጥና በመግባት የዓለምን ክብረወሰን በእጇ ለማስገባት ችላለች:: ሌቪን ላይ ከሚሳተፉ በርካታ የዓለምና የኦሊምፒክ ቻምፒዮን አትሌቶች መካከል የራሷን ሰዓት በማሻሻል አስደናቂ ውጤት ታመጣለች በሚል ከወዲሁ የምትጠበቅ ሆናለች::
ብርሃን ፈይሳ
አዲስ ዘመን ሰኞ ጥር 22 ቀን 2015 ዓ.ም
ከረጅም ርቀት የአትሌቲክስ ውድድር ጀግኖች መካከል ሀይሌ ገ/ስላሴ፣ ቀነኒሳ በቀለ፣ ጥሩነሽ ዲባባ፣ ገንዘቤ ዲባባ እና ሌሎችም በእሱ ስር ሰልጥነው ነው ያለፉት። ከቅርብ ጊዜዎቹ ደግሞ ማሬ ዲባባ፣ ሰሎሞን ባረጋ፣ በሪሁ አረጋዊ፣ መቅደስ አበበ፣ ድርቤ ወልተጂ፣ ሰንበሬ ተፈሪ እና ሌሎችም የዚህ ሰው ስልጠና ተቋዳሽ በመሆን ላይ ከሚገኙት ምርጥ ኢትዮጵያውያን አትሌቶች መካከል በጥቂቱ ተጠቃሾች ናቸው። ሰውዬው ዝነኛው የአትሌቲክስ አሰልጣኝ ሁሴን ሸቦ ነው።
የ56 ዓመቱ ጎልማሳ ወደ አትሌቲክስ አሰልጣኝነት ሙያ የገባው ከ30 ዓመታት በፊት ነው። የኢትዮጵያን አትሌቲክስ ብሔራዊ ቡድን በስድስት የኦሊምፒክ እና በ25 የዓለም አገር አቋራጭ ውድድሮች ላይ በአሰልጣኝነት መርቷል። በስድስት የመላው አፍሪካ ጨዋታዎች ላይ ተካፍሏል። በበርካታ የቤት ውስጥ ውድድሮች ላይ አትሌቶቹን የመራ ሲሆን በ10 የዓለም አትሌቲክስ ቻምፒዮናዎች ላይም ከፊት ሆኖ ቡድኑን መርቷል። በአጠቃላይ ኢትዮጵያ በእሱ አሰልጣኝነት በታላላቅ ዓለም አቀፍ የውድድር መድረኮች ከ370 በላይ ሜዳሊያዎችን አግኝታለች። ይህ አስገራሚ ኢትዮጵያውያንን ብቻ ሳይሆን ዓለምን የሚያስገርም ስኬት ነው። በዚህም የተነሳ ታላላቅ የውጭ አገር መገናኛ ብዙሃን “The Medals Predator” (“ሜዳሊያ አዳኙ”) የሚል ቅፅል ስም አውጥተውለታል።
“ወደ አትሌቲክስ አሰልጣኝነት የገባሁት ገና የ25 ዓመት ወጣት ሳለሁኝ ነው። ወደ ጦር ሰራዊት ቤት መግባቴ ከአትሌቲክስ ጋር እንድተዋወቅ መንገዱን ከፍቶልኛል። እስካሁንም ድረስ የማፈቅረውን ስራ እየሰራሁ በመኖሬ በጣም ደስተኛ ነኝ። በርካታ ታላላቅ አትሌቶች በእኔ ስር ያለፉ ናቸው። ዛሬ የደረሱበትን ቦታ ስመለከት በጣም ነው የምደሰተው” ይላል ከከዋክብት አትሌቶች ጀርባ የሚገኘው ብርቱ ሰው። “ከአትሌቲክስ የተሻለ ጓደኛ የለኝም። ስራዬን በጣም ነው የምወደው። በማንኛውም ሰዓት በልምምድ ሜዳ ላይ እገኛለሁ። አትሌቶቻችን እንዴት ስኬታማ መሆን እንደሚችሉ መርዳት ያስደስተኛል። ይህ የሕይወቴ አንዱ ክፍል ነው” ሲልም ሰሞኑን ኔሽን አፍሪካ ከተባለ ድረ ገፅ ጋር ባደረገው ቃለ ምልልስ ተናግሯል።
በኦሮሚያ ክልል አርሲ የተወለደው ሁሴን ሸቦ ራሱም ሯጭ ነበር። ነገር ግን ያ ሕይወቱ በጉዳት ምክንያት ያሰበውን ያህል እንዳይጓዝ ሆኖ ከሯጭነት ዓለም ተገለለ። ክለቡ ማረሚያ ቤቶች ወደ ስልጠናው እንዲገባ ቢፈልግም እሱ ግን ፍላጎት አልነበረውም። በመሆኑም ፊቱን ወደ ሌላ ሙያ ለማዞር ሁሉ ሞክሮ ነበር። ያንን ጊዜ እንደዚህ ያስታውሰዋል።
“የሯጭነት ዘመኔ ሲያከትም በጣም ነበር የተበሳጨሁት። ምክንያቱም አሰልጣኝ የመሆን ፍላጎት አልነበረኝም። ራሴን ለስራው አላዘጋጀሁትም ነበር። እናም አዲስ አበባን ጥዬ ወደ ትውልድ ስፍራዬ አርሲ ገባሁ። ለሶስት ወራት ያህል ተምሬ መንጃ ፈቃድ አወጣሁኝና ሾፌር ለመሆን ሞከርኩኝ። ነገር ግን ጓደኞቼ የክለቤን ጥሪ እንድቀበል በመምከር ገና በ25 ዓመቴ ወደ አሰልጣኝነቱ ዓለም እንድገባ አደረጉኝ። ዛሬ ላይ ሳስበው ምክራቸውን ባልሰማ ኖሮ በሕይወቴ ሁሉ ስፀፀት እኖር እንደነበር አስባለሁ” ይላል።
አሰልጣኝ ሁሴን ሸቦ በዚህ ሁሉ ጉዞው በተለየ ሁኔታ የሚያስታውሰው የ1992 የባርሴሎና ኦሊምፒክን ነው። “ያንን ኦሊምፒክ ፈፅሞ አልረሳውም። በወቅቱ በ10 ሺህ ሜትር በማሸነፍ የመጀመሪያዋ ጥቁር አፍሪካዊት የሆነችው ጀማሪዋ አትሌት ደራርቱ ቱሉ የቡድን አጋሯና አሰልጣኟ ነበርኩኝ። ነገር ግን ቡድኑ ወደ ስፍራው ሲጓዝ እኔ እንድሄድ አልተደረገም። ያ የማይረሳኝ ነው። ከዛ ውጭ ግን በስራ ዘመኔ ሁሉ መልካም ትዝታዎቼ ይገዝፋሉ” ሲል ሁኔታውን ያብራራዋል። ከድንቅ አትሌቶቻችን ጀርባ ያለው አሰልጣኝ ሁሴን ሸቦ በ2019 በአፍሪካ አትሌቲክስ ፌዴሬሽን የዓመቱ የአፍሪካ ኮከብ አሰልጣኝ ሆኖ መመረጡ ይታወሳል።
ቦጋለ አበበ
አዲስ ዘመን  ጥር 21 ቀን 2015 ዓ.ም
ኢትዮጵያ ስኬታማ ከሆነችባቸው ዓለም አቀፍ የአትሌቲክስ መድረኮች አንዱ የዓለም አገር አቋራጭ ቻምፒዮና ነው። የአትሌቶች አቅምና ጉልበት በተለያዩ መሰናክሎች የሚፈተንበት የዓለም አገር አቋራጭ ውድድር ከሳምንታት በኋላ ዘንድሮ ለ44ኛ ጊዜ በአውስትራሊያ ባትረስ ይካሄዳል። ኢትዮጵያም በዚህ ቻምፒዮና ውጤት ለማስመዝገብ ዝግጅቷን ከጀመረች ሰንብታለች። ለዚህም ከወር በፊት ሱሉልታ ላይ በተካሄደው የጃንሜዳ ኢንተርናሽናል አገር አቋራጭ ውድድር ኢትዮጵያን የሚወክሉ አትሌቶች ተመርጠው ሲዘጋጁ ቆይተዋል። የኢትዮጵያ አትሌቲክስ ፌዴሬሽን 8 አሰልጣኞችንና 34 አትሌቶችን (ከነተጠባባቂዎቻቸው) ከጥር 3/2015 ዓ.ም አንስቶ ሆቴል እንዲገቡ በማድረግ ነበር ዝግጅቱ የጀመረው።
28 አትሌቶችም በሴትና ወንድ አዋቂዎች 10 ኪሎ ሜትር፣ በወጣት ወንድ 8 ኪሎ ሜትር፣ ወጣት ሴት 6 ኪሎ ሜትር እንዲሁም በድብልቅ ሪሌ አገራቸውን የሚወክሉ ይሆናል። ዝግጅቱ ያለበትን ሁኔታም የኢፌዴሪ ባህልና ስፖርት ሚኒስትር የስፖርት ዘርፍ ሚኒስትር ዴኤታ አምባሳደር መስፍን ቸርነትን ጨምሮ፤ የፌዴሬሽኑ ፕሬዚዳንት ምክትል ኮሚሽነር ጄነራል ደራርቱ ቱሉ እንዲሁም የስፖርቱ ባለሙያዎች በአካል በመገኘት ክትትል እያደረጉ ይገኛሉ።
በ 3 ሺ ሜትር መሰናክል ሩጫዎች የሚታወቀው አትሌት ጌትነት ዋለ በአገር አቋራጭ ውድድር ዘንድሮ ለመጀመሪያ ጊዜ የሚሳተፍ ሲሆን፤ ዝግጅቱ ከተጀመረበት ጊዜ አንስቶ እንደ ቡድን ተናበው ልምምድ በማድረግ ላይ እንደሚገኙ ለአዲስ ዘመን ተናግሯል። ዝግጅቱ በተለያዩ ስፍራዎች በመገኘት እንዲሁም ውድድሩን ያማከለ እንደመሆኑ ቡድኑን ውጤታማ እንደሚያደርገውም አትሌት ጌትነት ዋለ ያለውን እምነት ገልጿል።
አትሌት መቅደስ አበበ በበኩሏ፣ ብሄራዊ ቡድኑ እንደሚወዳደርበት ርቀት አይነት ጥሩ የሚባል ዝግጅት በማድረግ ላይ መሆኑን ትጠቁማለች። በ10 ኪሎ ሜትር አዋቂ ተሳታፊ የምትሆነው መቅደስ ለመጀመሪያ ጊዜ በአገር አቋራጭ ውድድር ላይ የምትሮጥ ቢሆንም በግሏም ሆነ እንደ ቡድን ለአገሯ ሜዳሊያ ለማስመዝገብ ጠንካራ ዝግጅት እያደረገች እንደምትገኝ አስተያየት ሰጥታለች።
የድብልቅ ሪሌ አትሌቶች አሰልጣኝ ብርሃኑ መኮንን፤ ቡድኑ ጥሪ ከተደረገለት ጊዜ አንስቶ ከዚህ ቀደም ይታይ የነበረው መንጠባጠብ ሳይኖር ተሰባስቦ ወደ ሥልጠና መግባቱን ይገልጻሉ። በአገር ውስጥ በተካሄደው የአገር አቋራጭ ውድድር ላይ ተካፋይ የነበሩት ታዋቂና ልምድ ያላቸው አትሌቶች በመሆናቸው የብሄራዊ ቡድኑ ስብስብም አሉ የተባሉ አትሌቶችን እንዲሁም አዳዲስ አትሌቶችን ያካተተ መሆኑን አሰልጣኙ ገልጸዋል። እንደ አሰልጣኙ ገለጻ፣ ውድድሩ በርካታ መሰናክሎች የሚኖሩት እንደመሆኑ የስልጠና እቅድ በማውጣትና ውጣ ውረድ የሚበዛባቸውን ቦታዎች በመለየትም ጭምር ዝግጅቱ በመከናወን ላይ ይገኛል። ከአትሌቶች አመጋገብ እንዲሁም ሌሎች ጉዳዮች ጋር በተያያዘም የፌዴሬሽኑ ባለሙያዎች ያረፉበትን ሆቴል ጨምሮ ሰፊ ዝግጅት በመደረጉ አስፈላጊውን ክትትልና ድጋፍ እያገኙ መሆኑንም አሰልጣኙ ተናግረዋል።
የአገር አቋራጭ ውድድሮች የምስራቅ አፍሪካ አትሌቶች የበላይነት ጎልቶ የሚታይበት መድረክ ነው። ኢትዮጵያም በዚህ ውድድር ውጤታማ ብትሆንም ባለፉት ሁለት ውድድሮች የኬንያ እና ኡጋንዳ አትሌቶች በውጤት ረገድ ብልጫውን ይዘው ታይተዋል። በዚህ ዓመት ግን ኢትዮጵያ የተሻለ ውጤት ለማግኘት ቡድኑ ብቃት ያላቸው አትሌቶችን ከማካተቱም ባለፈ አትሌቶችም ሆኑ አሰልጣኞች ስኬታማ ለመሆን በቁርጠኝነት በመስራት ላይ እንደሚገኙ አብራርተዋል።
የወጣት አትሌቶች አሰልጣኙ ኃብተማርያም አየሁም በተመሳሳይ ቡድኑ ምርጥ ብቃት ላይ በሚገኙና በሥነምግባር በታነጹ አትሌቶች የተገነባ መሆኑን ይገልጻሉ። ቡድኑ በየዕለቱ የሁለት ጊዜ ልምምዶችን እየሰራ ሲሆን፤ በፌዴሬሽኑ በኩል በሚደረገው ክትትልም ለዝጅግቱ ምቹ ሁኔታ ፈጥሮላቸዋል። ሁሉም አትሌቶች በመልካም ጤና ላይ የሚገኙ በመሆኑ እንዲሁም ከዚህ ቀደምም በሌሎች ውድድሮች ላይ በመሳተፍ ልምድ ያላቸው በመሆኑ እንዲሁም ውድድሩ የሚካሄድበት ባትረስ የአየር ሁኔታ በኢትዮጵያ ጋር ካለው ተቀራራቢ በመሆኑ ለውጤት ይጠበቃሉ።
በኢትዮጵያ አትሌቲክስ ፌዴሬሽን የተሳትፎና ውድድር የስራ ሂደት መሪ አቶ አስፋው ዳኜ፤ ዝግጅቱ በጃንሜዳ፣ እንጦጦ፣ ሱሉልታ፣ ቃሊቲ፣ ወንጂና የተለያዩ አካባቢዎች በመካሄድ ላይ እንደሚገኝ ጠቁመዋል።፡ የሥልጠና መርሃ ግብሩም እነዚህን ቦታዎች ማዕከል ያደረገው ውድድሩ ከሚካሄድበት ጋር ተቀራራቢ የሆነ የአየር ንብረት ያላቸው በመሆኑ ነው። ውድድሩ የሚካሄድበት የባትረስት ወቅታዊ የአየር ሁኔታ ከ 26-31 ዲግሪ ሴንቲግሬድ የሚገመት በመሆኑ በኢትዮጵያ ካለው ጋር ተቀረራቢ ሊባል የሚችል ነው።
ዝግጅቱ ላይ እየተካፈሉ ያሉ አትሌቶችም በመልካም ሥነምግባር እንዲሁም በቡድን ስሜት ልምምዳቸውን አጠናክረው እያከናወኑ ይገኛሉ። በመካከላቸውም ጠንካራ የቡድን ስሜት ከወዲሁ እየታየ ሲሆን፤ ካለፉት ውድድሮችም የተሻለ ውጤት በግልና በቡድን ሊገኝ እንደሚችልም ይጠቁማሉ።
ብርሃን ፈይሳ
አዲስ ዘመን  ጥር 20 ቀን 2015 ዓ.ም
የኢትዮጵያ የቻን ብሔራዊ ቡድን(ዋልያዎቹ) በአልጄሪያ ለሰባተኛ ጊዜ እየተካሄደ በሚገኘው የቻን ውድድር ላይ ተሳትፈው ከምድባቸው አለማለፋቸውን ተከትሎ ከውድድሩ በጊዜ መሰናበታቸው ይታወቃል። ይህንንም ተከትሎ የዋልያዎቹን አባላት ከአልጄሪያ ወደ ኢትዮጵያ በጊዜ ለመመለስ የተደረገው ጥረት አልተሳካም ነበር። የብሔራዊ ቡድኑ ልዑክ ከቀናት በፊት ከአናባ ወደ አልጀርስ የተጓዘ ሲሆን ከአልጀርስ ግብፅ ደርሶ ከግብፅ ወደ ኢትዮጵያ እንዲመለስ ነበር የታሰበው። ነገር ግን ወደ አልጄርያ የኢትዮጵያ አየር መንገድ በረራ ስለሌለው አማራጭ የሆነው የግብፅ አየር መንገድ የእለቱን መስተንግዶዬን ጨርሻለሁ በማለት ልዑኩን ሳያስተናግድ ቀርቷል። በዚህም ቢያንስ 22ቱን ተጫዋቾች ወደ ኢትዮጵያ ለመመለስ የተደረገው ጥረት አልተሳካም።
ከመነሻው ብሔራዊ ቡድኑ የደርሶ መልስ ትኬት የተቆረጠለት ቢሆንም ቡድኑ በውድድሩ የታሰበውን ያህል ርቀት ባለመጓዙ የመመለሻ ቀኑ በግማሽ አጥሯል። ስለዚህም የመመለሻ ቀን የትኬት ማስተካከል ስራ አስፈልጓል። ይህም የግብፅ አየር መንገድ በረራዎች ሁሉ ቀድመው ቦታ የተያዘባቸው መሆኑ ለማስተካከሉ ስራ እክል ፈጥሮ ቆይቷል። ፌዴሬሽኑም ልዑኩን ለመመለስ የተለያዩ አማራጮችን በመፈለግ ቡድኑ ዘግይቶም ቢሆን ተከፋፍሎ ወደ ኢትዮጵያ ሊመለስ ችሏል።
የብሔራዊ ቡድኑ የመልስ ጉዞ መዘግየቱን ተከትሎ ከ14ተኛ ሳምንት ጀምሮ በአዳማ ከተማ የሚካሄደው ቤትኪንግ የኢትዮጵያ ፕሪሚየር ሊግ የፊታችን ቅዳሜ ጥር 20 በሸገር ደርቢ ቅዱስ ጊዮርጊስና ኢትዮጵያ ቡና በሚያደርጉት ጨዋታ እንደሚጀመር ቀደም ብሎ የተገለጸ ቢሆንም ለአንድ ሳምንት ለመራዘም ተገዷል።
የ2015 ቤትኪንግ የኢትዮጵያ ፕሪሚየር ሊግ ጨዋታዎች በድሬዳዋ የነበረውን ቆይታ ካጠናቀቀ በኋላ የኢትዮጵያ ብሔራዊ ቡድን የአፍሪካ ሀገራት ቻምፒዮንሺፕ(ቻን) ውድድር ላይ መሳተፉን ተከትሎ ፕሪሚየር ሊጉ 13ኛ ሳምንት ላይ መቋረጡ ይታወሳል። ብሔራዊ ቡድኑ ከውድድሩ ውጭ ከሆነ በኋላ ትኩረቶች ሁሉ ወደ ሊጉ የዞሩ ሲሆን አክሲዮን ማኅበሩም የተስተካካይ ሳምንት ጨዋታዎችን ጨምሮ በአዳማ ሳይንስ እና ቴክኖሎጂ ዩኒቨርሲቲ ስቴድየም ከ14ኛ እስከ 19ኛ ሳምንት ድረስ የሚደረጉትን ጨዋታዎች መርሐ-ግብር ይፋ አድርጓል።
የኢትዮጵያ ፕሪሚየር ሊግ አክሲዮን ማህበር ቀጣይ የቤትኪንግ ኢትዮጵያ ፕሪሚየር ሊግ መርሐ-ግብሮች የሚከናወኑባቸው ቀናት ላይ ማስተካከያ አድርጓል። ይፋ በሆነው አዲስ መርሐ-ግብርም የአንድ ሳምንት አራት የጨዋታ ቀናት ሐሙስ፣ ዓርብ፣ ቅዳሜ እና እሁድ እንደሚደረጉ ታውቋል። ከዚህ በፊት በጨዋታ ሳምንታት መካከል ሁለት የእረፍት ቀናት የነበሩ ሲሆን አሁን ግን የእረፍት ቀናቱ ወደ ሦስት እንዲያድጉ ተደርጓል።
ይህ ለውጥ የተደረገበትን ምክንያት የኢትዮጵያ ፕሪሚየር ሊግ አክሲዮን ማኅበር የህዝብ ግንኙነት ኃላፊ አቶ ሙሉጌታ ደሳለኝ ለሶከር ኢትዮጵያ ሲያስረዱ፣ “መርሐ-ግብሩን ስናወጣ የመጫወቻ ቀኖቹ በዚህ መንገድ የተመረጡት ለተመልካቾች ምቹ እንዲሆኑ ታስቦ ነው። ከዚህ በፊት በአዘቦት ቀናትም በአብዛኛው ጨዋታዎች ይደረጉ ነበር። ይህ ደግሞ ተመልካቾች ወደ ስታዲየም መጥተው ጨዋታዎችን የሚመለከቱበትን ዕድል ያጠባል። ከዚሁ ጋር በተያያዘ ከዚህ በፊት እንደገለፅነው የውድድሩ የቀጥታ ስርጭት ባለመብት ስታዲየሞች በተመልካቾች እንዲሞሉ የቀደመ ጥያቄም ስለነበረው መርሐ-ግብራችን ላይ የቀናት ለውጦችን ለማድረግ ችለናል። ስለዚህ አሁን በወጣው መርሐ-ግብር ሁሉም የጨዋታ ቀናት ከሐሙስ እስከ እሁድ የሚደረጉ ይሆናል።” ብለዋል።
ፕሪሚየር ሊጉ እስከ ድሬዳዋ በነበረው ቆይታ ከስምንት አመት በኋላ ወደ ሊጉ ተመልሶ እየተፎካከረ በሚገኘው ኢትዮጵያ መድን መሪነት የተጠናቀቀ ሲሆን መድን የደረጃ ሰንጠረዡ አናት ላይ መቀመጥ የቻለው በስምንት ጨዋታ አስራ ስምንት ነጥብና አምስት ግቦችን ሰብስቦ ነው። በተመሳሳይ የአምናው ቻምፒዮን ቅዱስ ጊዮርጊስ በስምንት ጨዋታ አስራ አምስት ነጥብና አስራ አንድ ግብ በመሰብሰብ ይከተላል። በሰባት ጨዋታ እኩል አስራ አራት ነጥብ መሰብሰብ የቻሉት ባህርዳር ከነማና ሃዲያ ሆሳእናም በግብ ተበላልጠው ሶስተኛና አራተኛ ደረጃ ላይ በመቀመጥ በቅርብ ርቀት ተፎካካሪ ናቸው። የሊጉ ውድድሮች በቀጣይ ሳምንት ሲጀምሩ በጉጉት በሚጠበቀው የሸገር ደርቢ ጨዋታ ቻምፒዮኖቹን የሚገጥመው ኢትዮጵያ ቡናም በሰባት ጨዋታ አስር ነጥብ ይዞ ስምንተኛ ደረጃ ላይ በሚገኝበት ወቅት ነው ትልቁን የከተማ ተቀናቃኝ የሚገጥመው።
ቦጋለ አበበ
አዲስ ዘመን  ጥር 19 ቀን 2015 ዓ.ም
የፈረንጆቹን የክረምት ወቅት ተከትሎ በብዛት ይካሄዱ የነበሩ የማራቶንና የጎዳና ላይ ውድድሮች በሀገር አቋራጭ ሩጫዎች ተተክተዋል። በዚህ ሳምንት መጨረሻም ከጎዳና ላይ ውድድሮች ይልቅ መሰናክሎች የሚበዛበት አገር አቋራጭ ውድድር በስፋት ይካሄዳል። ይሁን እንጂ ክረምቱ በማይጠነክርባቸው አንዳንድ የዓለማችን ከተሞች አልፎ አልፎ የጎዳና ላይ ውድድሮች ይካሄዳሉ። ከነዚህም መካከል በመጪው እሁድ በጃፓኗ ኦሳካ ከተማ የሚካሄደው የሴቶች ማራቶን ውድድር ተጠባቂ ነው።
በሌላው ዓለም እምብዛም የማይታወቀውን የሴቶች ብቻ የጎዳና ላይ ውድድሮችን በማዘጋጀት ከሚታወቁት ሀገራት መካከል አንዷ ጃፓን ስትሆን፤ ኦሳካ ይህን ሴቶች ብቻ የሚሳተፉበትን ማራቶን ታሰናዳለች። ይህ የማራቶን ውድድር እአአ ከ1982 አንስቶ ሴት የማራቶን ሯጮችን ብቻ በማወዳደር 42ኛ ዓመቱን ዘንድሮ ያስቆጥራል። በጃፓን ሶስተኛዋ ትልቅ ከተማ በሆነችው ኦሳካ የሚደረገው ይህ ውድድር በሺዎች የሚቆጠሩ አትሌቶችን ያሳትፋል። በዓለም አትሌቲክስ ዕውቅና ያለው ይህ ውድድር ከጃፓናዊያን አትሌቶች ባሻገር የሌሎች ሀገራትን ታዋቂ አትሌቶችን የሚያሳትፍም ነው። ውድድሩ እአአ ከ2011 አንስቶ ተወዳዳሪዎች ያልፉባቸው የነበሩ አቀበትና ኮረብታማ ስፍራዎችን በማስወገዱ ፈጣን ሰዓት የሚመዘገብበት ሆኗል። በዚህም የአትሌቶች የተሳትፎ ፍላጎት እንዲጨምር ምክንያት ሆኗል።
ከቀናት በኋላ የሚካሄደው ይህ ውድድር ኢትዮጵያዊያን እና ኬንያዊያን የማራቶን አትሌቶች የሚካፈሉበት እንደመሆኑም ከፍተኛ ፉክክር ሊካሄድበትና የቦታው ፈጣን ሰዓት ሊመዘገብበት እንደሚችል ተገምቷል። የቦታው ክብረወሰን ባለፈው ዓመት በጃፓናዊቷ አትሌት ሚዙኪ ማሱዳ ሲያዝ፤ አትሌቷ የገባችበት ሰዓትም 2:20:52 ነው። ይሁንና የምስራቅ አፍሪካዊያኑ ሀገራት አትሌቶች ፈጣን ሰዓት በሰከንዶች የተሻለ በመሆኑ በዚህ ዓመትም አዲስ ሰዓት ይመዘገባል በሚል ይጠበቃል። በውድድሩ ተካፋይ የሚሆኑና ለአሸናፊነት ከፍተኛ ቅድመ ግምት ከተሰጣቸው አትሌቶች መካከልም ኢትዮጵያዊያኑ ሄቨን ኃይሉ እንዲሁም ሲሳይ መሰረት ተጠቃሽ ናቸው።
ከዚህ ቀደም ኢትዮጵያዊያን አትሌቶች በዚህ ውድድር የተካፈሉ ሲሆን፤ እአአ በ2010 አማኔ ጎበና እንዲሁም እአአ በ2019 ፋጡማ ሳዶ አሸናፊዎች ነበሩ። ጃፓን እአአ በ2007 የዓለም አትሌቲክስ ቻምፒዮናን ባስተናገደችበት ናጋይ ስታዲየም ፍጻሜውን የሚያደርገው ውድድር ዘንድሮም በቀዳሚነት ይገባሉ በሚል ይጠበቃል። ከተወዳዳሪ አትሌቶች መካከል ባላቸው ፈጣን ሰዓት ሁለተኛ ደረጃ በመያዝ የተቀመጠችው አትሌት ሄቨን ኃይሉ 2:20:19 የሆነ ሰዓት አላት። አትሌቷ ይህንን ሰዓት ያስመዘገበችው እአአ 2021 በአምስተርዳም ማራቶን ሲሆን፤ በወቅቱ በአንድ ሰከንድ ብቻ ቀድማት ሁለተኛ ደረጃን የያዘችው ኬንያዊት አትሌት በዚህ ውድድርም ተፎካካሪዋ ትሆናለች በሚል ይጠበቃል።
ኬንያዊቷ አትሌት ማውሬን ቼፕኬሞይ በወቅቱ ከሄቨን ጋር እልህ አስጨረሽ ውድድር በማድረግ ነበር ቀድማት የገባቸው። ያስመዘገበችው 2:20:18 የሆነ ሰዓትም የግሏ ምርጥ በመባል ተመዝግቦላታል፤ ይኸውም የዚህ ውድድር አሸናፊ ያደርጋታል በሚል በውድድሩ አዘጋጆች እንድትጠበቅ አድርጓታል። ነገር ግን በአንድ ሰከንድ ልዩነት በተከታይነት ስሟ ከሰፈረው ኢትዮጵያዊቷ ሄቨን ጋር እጅግ ፈታኝ የአሸናፊነት ፍልሚያ እንደሚገጥማትም ተገምቷል። ማራቶንን እንዲሁም ሌሎች የጎዳና ላይ ውድድሮች ላይ በመሮጥ የዓመታት ልምድን ያካበተችው አትሌቷ በጃፓኗ ኦሳካ ፈጣን ሰዓት በማስመዝገብ በተፎካካሪዋ ላይ ድልን በመቀዳጀት በውድድሩ ሌላኛዋ አሸናፊ ኢትዮጵያዊት አትሌት ለመሆንም ትሮጣለች።
አምና በዙሪክ ማራቶን ሁለተኛ ደረጃን በመያዝ ያጠናቀቀችው ሌላኛዋ ኢትዮጵያዊት አትሌት ሲሳይ መሰረትም ለአሸናፊነት ከሚጠበቁት አትሌቶች መካከል አካቷታል። በውድድሩ ሶስተኛዋ ባለ ፈጣን ሰዓት አትሌት ስትሆን፤ በዙሪክ ያስመዘገበችው 2:20:50 የሆነ ሰዓትም የግሏ ምርጥ ነው። አትሌቷ በዓመቱ በበርሊን ማራቶንም ተሳትፎ ያደረገች ቢሆንም ርቀቱን የሸፈነችበት ሰዓት በስምንት ደቂቃዎች የዘገየ ነበር። በጎዳና ላይ ሩጫዎች ልምድ ያላት ሲሳይ በዚህ ውድድር ላይም ለሀገሯ ልጅ እንዲሁም ለኬንያዊቷ አትሌት ፈተና ልትሆንባቸው እንደምትችልም ተገምቷል፡፡
ቦጋለ አበበ
አዲስ ዘመን ሐሙስ ጥር 18 ቀን 2015 ዓ.ም
የአካባቢ ተጽእኖዎች በስፖርት እንቅስቃሴዎች ላይ በተለያየ መንገድ አዎንታዊና አሉታዊ አሻራ ሊያሳርፉ እንደሚችሉ ሳይንሳዊ ግኝቶች በተደጋጋሚ አረጋግጠዋል። በተለይም ከአተነፋፈስ ስርአት ጋር በእጅጉ ቁርኝት ያላቸው እንደ አትሌቲክስ ያሉ ስፖርቶች በተበከለ አየርና ከፍተኛ ሙቀት የመታወክ እድላቸው ሰፊ በመሆኑ ልምምዶችና ውድድሮችን በተስማሚ የአየር ንብረት ማድረግ ግዴታ እየሆነ መጥቷል። ያደጉት አገራት ይህን በሰው ሰራሽና በተፈጥሮ ምክንያት የሚመጣን ፈተና ለመወጣት ቴክኖሎጂዎችን እንደ አንድ አማራጭ መጠቀም ከጀመሩ ሰነባብተዋል። በኢትዮጵያም በተለይም አትሌቶችና አሰልጣኞች ቴክኖሎጂዎችን የመጠቀሙ እድል ባይኖራቸውም ምቹ የሆነ የአየር ጸባይ ያለበትን አካባቢ እየፈለጉ ከከተማ ውጪ ልምምዶችን ሲሰሩ ማየት የተለመደ ነው።
የዓለም አትሌቲክስም በዚህ ረገድ 214 አባል ፌዴሬሽኖችን በአንድ አድርጎ ከ2020-2030 የሚተገበርና ቀጣይነት ያለዉ ስትራቴጂ በመቅረጽ የአየር ንብረት ለውጥ ስፖርቱ ላይ የሚያሳድረውን ተጽእኖ ለመዋጋት እየሰራ ይገኛል። ዋና ዓላማውም በ2030 ከካርቦን ልቀት ነጻ የሆነ ተቋምን ለመገንባት ነው። የአስር ዓመቱ እቅድ የተዘጋጀው በአካባቢ፣ ማህበረሰብና ኢኮኖሚ ላይ ተጨባጭ ጥቅሞችን ለማድረስ ሲሆን በዚህም የስፖርትንና የአትሌቲክስን ጉልበት በመጠቀም ለማህበረሰብ የተሻለ ዓለምን ለመፍጠር ያለመ ነው። ስትራቴጂው ከፍተኛ ቁርጠኝነትና ቀጣይነት ያላቸው መርሆችና ተግባራዊነትን ያቀፈም ነው።
የአየር ንብረትና የአየር ብክለት ጉዳይ በአሁኑ ወቅት የተለያዩ የቤት ውስጥና የቤት ውጪ የስፖርት ውድድሮችን የማዘጋጀት ፍቃድ ለማግኘት እንደ ቁልፍ ጉዳይ እየታየ ይገኛል። ዓለማችን በአየር ንብረት ለውጥ ስጋት ውስጥ እየወደቀች በምትገኝበት በዚህ ወቅት በተለያየ መንገድ ወደ አካባቢ አየር የሚለቀቀው በካይ ጋዝ በስፖርት ውድድሮች ላይ ተጽዕኖ በመፍጠር ውጤታማነት ላይ እንቅፋት እየሆነ ይገኛል። እነዚህን በአየር ብክለት ምክንያት የሚመጡትን ተጽዕኖዎች በመቆጣጠር ለስፖርት ዝግጅቶች ምቹ ሁኔታን ለመፍጠር ቴክኖሎጂን ጥቅም ላይ ማዋልም ይህን ተጽእኖ ለማስቀረት እየተወሰደ የሚገኝ አንዱ ርምጃ ነው። ዘመን አመጣሽ ቴክኖሎጂዎችም የተበከለ አየርን በማጥራት፣ ከፍተኛ ሙቀትን በመቀነስና ቀዝቃዛውን ወደ ተስተካከለ አየር በመቀየር ለስፖርተኞች ምቹ ነገርን በመፍጠር ለውድድሮች መሳካት የጎላሚናን በመወጣት ላይ ይገኛሉ።
በኢትዮጵያ ለስፖርተኞች በተለይም ለአትሌቶች ምቹ የአየር ሁኔታን የመፍጠርና ከብክለት የጸዳ አካባቢን እውን የማድረግ ስራ ከአምስት ዓመት በፊት ተሞክሮ እንደነበር ይታወሳል። ጀግናው አትሌት ኃይሌ ገብረስላሴ የኢትዮጵያ አትሌቲክስ ፌዴሬሽን ፕሬዚዳንት በነበረበት ወቅት የአየር ብክለት መቆጣጠሪያ ቴክኖሎጂ በአዲስ አበባ ስቴዲየም ተገጥሞ የነበረ ቢሆንም ቴክኖሎጂው የፈጠረው ተፅእኖ፣ ያመጣው ለውጥና ምን ደረጃ ላይ እንደሚገኝ ይህ ነው ሳይባል ቆይቷል።
በቅርቡ በኢትዮጵያ አስተናጋጅነት በተካሄደው የምስራቅ አፍሪካ ሪጅን አትሌቲክስ ምክር ቤት ጉባኤ የአየር ብክለት መቆጣጠርያ ቴክኖሎጂ በኢትዮጵያ ወጣቶች ስፖርት አካዳሚ ስራ የማስጀመር መርሃግብር ተከናውኖ ነበር። ቴክኖሎጂው በይፋ ስራ መጀመሩ በወቅቱ በነበረው መርሃግብር የተገለፀ ሲሆን፣ የስፖርቱን ማህበረሰብ በተለይም የአትሌቲክስ ፌዴሬሽኖች ለአካባቢ ቀጣይነት እየተጫወቱ ያሉትን ሚና የሚያሳይ እንደሚሆን ተጠቁሟል። የአየር ጥራት መቆጣጠሪያ መሳርያው በአካባቢ አየር ውስጥ የሚገኘዉን የተበከለ አየር (ካርቦን ዳይ ኦክሳይድ) በመሰብሰብ ስፖርተኞች ንጹ አየር በመተንፈስ ውጤታማ እንዲሆኑ አሰተዋጾው ከፍተኛ እንደሚሆን ተገልጿል።
በወጣቶች ስፖርት አካዳሚ የተገጠመው የአየር ጥራት መቆጣጠርያ (air quality sensor) ቴክኖሎጂ በኢትዮጵያ አትሌቲክስ ፌዴሬሽንና በኬንያ አትሌቲክስ ፌዴሬሽን የጋራ ትብብር ሲሆን፣ የተከላው ስራ የተከናወነው በተባበሩት የአካባቢ ፕሮግራም አፍሪካ እና በስቶክሆልም ኢንስቲትዩት አፍሪካ ሽርክና መሆኑ ተገልጿል። ይህም በኢትዮጵያና በምስራቅ አፍሪካ አትሌቲክሱን የማገዝና የተሻለ የማድረግ አንድ እርምጃ እንደሆነ ታምኖበታል።
ቴክኖሎጂው ስፖርቱን ታሳቢ አድርጎ ይስራ እንጂ ለከተማውም ከፍተኛ አስተዋፅኦ እንደሚያበረክት ተጠቁሟል። ከቴክኖሎጂው ባሻገር ከሰው ሰራሽ የተፈጥሮ ጸጋዎችን መንከባከብም የአየር ብክለትን ለመቀነስ አንዱ መፍትሄ በመሆኑ የአትሌቲክሱና ሌሎች ባለድርሻ አካላት የበኩላቸውን እንዲወጡ ጥሪ ቀርቧል። ለዚህም ምሳሌ እንዲሆን የዓለም ቻምፒዮኗ አትሌት ለተሰንበት ግደይና አትሌት ታደሰ ወርቁ ቴክኖሎጂው በኢትዮጵያ ወጣቶች ስፖርት አካዳሚ ሲገጠም ከተገኙት እንግዶች ጋር በጋራ በመሆን ችግኝ ተክለው የድርሻቸውን በመወጣት ፋና ወጊ ሆነዋል።
የአየር ጥራት መቆጣጠርያ (air quality sensor) መሳሪያ ስራውን በይፋ ያስጀመሩት የአፍሪካ አትሌቲክስ ኮንፌዴሬሽንና የምስራቅ አፍሪካ አትሌቲክስ ፌዴሬሽኖች ማህበር ፕሬዚዳንትና የስራ ኃላፊዎች በተገኙበት ሲሆን፣ የኢፌዴሪ የባህልና ስፖርት ሚኒስትር፣ የጤና ሚኒስትር፣ የአካባቢ ጥበቃ ባለስልጣን ተወካዮች ተገኝተው ቴክኖሎጂው በይፋ ስራ መጀመሩን አብስረዋል።
ዓለማየሁ ግዛው
አዲስ ዘመን ጥር 17/2015 ዓ.ም
የኢትዮጵያ ብሔራዊ ቡድን (ዋልያዎቹ) በአልጄሪያ እየተካሄደ በሚገኘው የቻን ዋንጫ ለሶስተኛ ጊዜ መሳተፍ ቢችሉም የምድብ ጨዋታዎችን መሻገር ሳይችሉ በጊዜ ተሰናብተዋል። ይህ ቡድን ወደ አልጄሪያ ከመጓዙ በፊት ቢያንስ ከምድብ የማለፍ ተስፋ የተጣለበት ነበር። አሰልጣኝ ውበቱ አባተም ከወራት በፊት ተጨማሪ የሁለት ዓመት ኮንትራት ሲሰጣቸው በዚህ ውድድር ከቀደሙት ሁለት ተሳትፎዎች የተሻለ ስኬት የማስመዝገብ ኃላፊነት እንደተሰጣቸው አይዘነጋም። ያምሆኖ በውድድሩ እጅግ ደካማው የኢትዮጵያ ብሔራዊ ቡድን ነው የታየው።
ዋልያዎቹ የምድብ ጨዋታቸውን ደካማ ተደርጋ ከተቆጠረችው ሞዛምቢክ 0ለ0 ከመለያየት ውጪ በአልጄሪያ 1ለ0፣ በሊቢያ ደግሞ 3ለ1 ተሸንፈው ውድድሩን ቋጭተዋል። ይህም የኢትዮጵያን ሶስተኛ የቻን ተሳትፎ ካለፉት ሁለት ተሳትፎዎች የባሰ እንጂ የተሻለ ስኬት እንዳያስመዘግብ አድርጎታል። አሰልጣኝ ውበቱም የተሻለ ስኬት ያስመዘግባሉ ተብሎ ተስፋ ቢጣልባቸውም በመጀመሪያው ተሳትፎ አሰልጣኝ ሰውነት ቢሻው እንዲሁም በሁለተኛው ተሳትፎ አሰልጣኝ ዮሃንስ ሳህሌ ካስመዘገቡት የተሻለ ውጤት ማስመዝገብ ሳይችሉ ቀርተዋል። ከውጤቱም በላይ ዋልያዎቹ በሜዳ ላይ እንቅስቃሴና በአጠቃላይ የነበሩባቸው በርካታ ክፍተቶች የኢትዮጵያን እግር ኳስ ደረጃ ቁልጭ አድርጎ ከማሳየት በዘለለ ከወቀሳ አላዳናቸውም። ለዋልያዎቹ ጥሩ የማይባል የቻን ውድድር ቆይታ ከእግር ኳሱ ቴክኒካዊ ጉዳዮች ባሻገር መታየት የሚገባቸው ክፍተቶችም አገርን ዋጋ ማስከፈላቸው አልቀረም።
ዋልያዎቹ በተለይም በመጀመሪያው የሞዛምቢክ ጨዋታ አሸንፈው የበለጠ መነቃቃት መፍጠር የሚችሉበት እድል መምከኑ ብዙዎችን አስቆጭቷል። በአጠቃላይ ቡድኑ በቀጣይ ጨዋታዎች ላይ ለመፍረክረኩም የመጀመሪያው ጨዋታ የራሱ ተጽእኖ ነበረው። በዚህ ጨዋታ ዋልያዎቹ በርካታ የግብ እድል ቢፈጥሩም ኳስና መረብ ማገናኘት አልቻሉም። ለዚህም ቡድኑ ልምድና ብቃቱ ያለው ጨራሽ አጥቂ ማጣቱ ዋጋ አስከፍሎ ታል። ባለፉት በርካታ ዓመታት የዋልያዎቹ ግብ አዳኝ የሆነው ጌታነህ ከበደ ከአሰልጣኝ ውበቱ ጋር የገቡበት እሰጥ አገባ ለተከፈለው ዋጋ ዋነኞቹ ተጠያቂዎች ናቸው። ጌታነህና አሰልጣኝ ውበቱ ከዚህ ቀደም በመካከላቸው የተፈጠረው አለመግባባት በቻን ቡድኑ ምርጫ ላይ መፈጠር አልነበረበትም። ወሳኙ አጥቂ ጥሪ ከተደረገለት ቀን ዘግይቶ በመምጣቱ አሰልጣኙ በዲስፕሊን ምክንያት እንደቀነሱት መናገራቸው ይታወቃል። በመጀመሪያ ተጫዋቹ የአሰልጣኙን መመሪያ ማክበር ነበረበት። ቀጥሎም አሰልጣኙ ተጫዋቹን ከቡድኑ ከመቀነስ በፊት ለአገር ውጤት ሲባል ነገሮችን ግራና ቀኝ መመልከት ነበረባቸው። አንዳንዴ ነገሮች ደረቅ በሆኑ መርሆዎች ብቻ ሲመሩ እንዲህ አይነት ጣጣ እንደሚያመጡ ቆም ብሎ ማሰብ ተገቢ ነው። ፌዴሬሽኑም ለእንዲህ አይነት ችግሮች በአሰልጣኙ ስራ ጣልቃ መግባት ተገቢ ባይሆንም ሁለቱንም አካላት ለማግባባት ያደረገውን ጥረት በይፋ አላየንም። ዞሮ ዞሮ በሁለቱ አካላት እሰጥ አገባ የተጎዱት ግለሰቦች ሳይሆኑ አገር ናት።
ቴክኒካዊ የሆኑ ጉዳዮችን በዝርዝር ለመመልከት አስቸጋሪ ቢሆንም አንዳንድ ወሳኝ ነጥቦችን ማንሳት የግድ ነው። በቡድኑ ውስጥ ለእያንዳንዱ ቦታ ምርጡን ተጫዋች የመምረጥ እና ጠንካራ አንድ ቡድን የማቀናጀት ጽንሰ ሃሳብ የእግርኳስ ዓለምን የለወጠ እና የገዛ የዘመኑ ምርጥ ዕቅድ ነው። አንድ ቡድን እቅድ ከሌለው ሁሌም መፍረክረኩ አይቀርም። መሸነፍ ተፈጥሯዊ ቢሆንም ትልቁ ችግር የሽንፈቱን ምክንያት አለማወቅ ነው። የኢትዮጵያ ብሔራዊ ቡድን የሁልጊዜም ችግር ደግሞ ሲያሸንፍም ያሸነፈበትን ምክንያት ሲሸነፍም የተሸነፈበትን ምክንያት ሳይንሳዊ በሆነ መንገድ አለማወቁ ነው። የሽንፈትን ምክንያት ማወቅ ወደ ዋናው እቅድ ይወስድሀል። ማስተካከል የሚገባን ነገር ለማስተካከልና የነገን የቤት ስራ ለመስራት ትልቅ ግብአት ይሆናል።
የኢትዮጵያ ብሔራዊ ቡድን ትልቁ ችግር ለሚፈለገው የጨዋታ እቅድ ተጫዋቾችን አለማዘጋጀት እና ተጫዋቾችን ወደ ሚፈለገው ዓላማ አለማምጣት ነው። በእግርኳስ ጨዋታ ውስጥ ትልቁ ነገር የቡድን የመጫወቻ ቅርፅ መፍጠር እና ይህንን ቅርፅ ጠብቆ መጓዝ መቻል ነው። የሜዳ ውስጥ የጨዋታ ቅርፅን ጠብቆ መጓዝ ደግሞ የኢትዮጵያ ብሔራዊ ቡድን ትልቁ ችግር ነው።
አንድ ቡድን የሚጫወትበትን የጨዋታ ቅርፅ ጠብቆ መጓዝ እና በሌሎች የግል (ተናጠል)፥ እንቅስቃሴዎች አለመዋጥ ዋነኛ ዓላማው መሆን አለበት። ቡድን ማለት ያለውን ነገር የሚጠብቅ ማለት ነው። ይህ እሳቤ በኢትዮጵያ ብሔራዊ ቡድን ውስጥ የጎደለ አንድ ትልቅ ክፍተት ነው።
አንድ ተጫዋች በቦታው የሚጫወትበት ዓላማ ሲኖረው ነገሮች ቀላል ናቸው። የኳሱን ሂደት ወደ ፊት እንዲያራምዱ ለማስቻል ሶስት መአዘኖች ወይም ኳስ የመቀበያ አማራጭ በመፍጠር ለኳስ ተቀባዩ እና አቀባዩ ቦታ እና ጊዜ በመግዛት በማንኛውም ጊዜ በርካታ የቅብብል አማራጮችን በመፍጠር መቀጠል ማለት ነው። ከዚያም ተጋጣሚውን ወደ ኳሱ በመሳብ ተጫዋቹ የሚቀጥለውን ቅብብል ለመቀጠል የቡድን ጓደኛውን በሌላ ቦታ ነፃ ያወጣዋል። ኢትዮጵያ ውስጥ የተጫዋች ብቃት ችግር ሳይሆን ተጫዋቹን የማብቃት መሰረታዊ የእሳቤ ክፍተት አለ። ይህንን ማሳደግ፣ መስራት እና መሸከም የሚችል ሃሳብ ግን አሰልጣኞች ቢቀያየሩም መቀየር እንዳልቻለ ከዋልያዎቹ የቻን ቆይታ የበለጠ በግልጽ የሚያሳይ ምሳሌ ሊኖር አይችልም።
ቦጋለ አበበ
አዲስ ዘመን  ጥር 16 ቀን 2015
የኢትዮጵያን እግር ኳስ ጠንቅቀው የሚያውቁ ባለሙያዎች በተደጋጋሚ ‹‹በሀገሪቷ ቡድን እንጂ ክለብ የለም›› ሲሉ ይሰማል። ምክንያቱ ደግሞ በዓለም አቀፍ የስፖርት ተቋማትም ሆነ በሀገሪቷ የስፖርት ፖሊሲ መስፈርትን የሚያሟሉ ክለቦች ባለመኖራቸው ነው። በእርግጥ እንደ አጠቃላይ የኢትዮጵያ ስፖርት ላለማደጉ በዋናነት ከሚነሱ ጉዳዮች መካከል አንዱ የአደረጃጀት ችግር መሆኑ ይታወቃል። ይህ ሁኔታ በተለይ የሚስተዋለው እንደ እግር ኳስ ባሉ ስፖርቶች ሲሆን፤ ክለቦች አሁንም ድረስ ራሳቸውን የመቻል ጥረት ሲያደርጉ አይታይም ።
በመሆኑም እጅግ ከፍተኛ የሚባል ገንዘብ አሁንም ድረስ ከመንግስት ካዝና ወጥቶ ስፖርቱ ይፈሳል። ይህም ለህዝብ ሊሟሉ የሚገባቸው በርካታ መሰረተ ልማቶች እያሉ በዚህ ደረጃ ስፖርቱ ላይ መዋእለ ንዋይ መፍሰሱ ተገቢ አይደለም በሚል ለትችቶች በር ከፍቷል። የኢትዮጵያ ፕሪምየር ሊግ አክሲዮን ማህበር በቅርቡ ባስጠናው ጥናት ይህንን ያረጋገጠ ሲሆን፤ በፕሪምየር ሊጉ የሚጫወቱት 16 ክለቦች (ከሁለቱ በስተቀር ሁሉም የመንግስት ናቸው) በቢሊየን የሚቆጠር ገንዘብ በየዓመቱ ፈሰስ ይደረግባቸዋል። ከዚህ ውስጥ 70 ከመቶው የሚውለው ደግሞ ለተጫዋቾች ደመወዝ ነው። ለአንድ ዓመት ከመንፈቅ የተካሄደውን ጥናት የመሩት ዶክተር ጋሻው አብዛ በገለጻቸው ወቅት ይህንኑ አስገንዝበዋል።
የጥናቱ ግኝት እንደሚያመላክተው ከሆነ አንድ የሊግ ክለብ በአማካይ ለተጫዋቾች ደመወዝ ብቻ 40ሚሊየን ብር ያወጣል። ይኸውም በክለቡ ከሚታቀፉት 25 ተጫዋቾች ቢባዛ በዓመት አንድ ክለብ 1ነጥብ6 ሚሊየን ብር ወጪ ያደርጋል ማለት ነው። ይህ ቁጥር ሲሰላም አንድ ተጫዋች በወር የሚያገኘው ደመወዝ 133ሺ334 ብር ወይም 2ሺ667ዶላር (1ዶላር በ50 ብር ቢተመን) ይደርሳል። ይኸው በአፍሪካ ካሉ የሊግ ክፍያዎች በጥቂቶቹ ተበልጦ ከምስራቅ አፍሪካ በቀዳሚነት እንዲቀመጥ ያስችለዋል። ደመወዝን ጨምሮ በአጠቃላይ የሊጉ ክለቦች ዓመታዊ በጀት ሲደማመርም እስከ 1ቢሊየን ብር ይደርሳል። በመሆኑም ልማትን ያማከለ የደመወዝ ክፍያ ተግባራዊ ማድረግ እንደሚያስፈልግም ነው በጥናቱ ምክረ ሃሳብ የተመላከተው።
ይህ ከፍተኛ መጠን ያለው ገንዘብም የሚመደበው ከመንግስት ካዝና በመሆኑ፤ በጥናቱ ተሳታፊ የሆኑ አካላት ይህ የገንዘብ ምንጭ ዘላቂነትና ተጠያቂነትን በተላበሰ መልኩ መስመር መያዝ እንደሚገባውም ነው የገለጹት። ይኸውም ሊሆን የሚችለው ክለቦቹ ራሳቸውን ለመቻል ጥረት ካደረጉ አሊያም የተጫዋቾች የደመወዝ ጣሪያ ሲወሰን ነው። ነገር ግን በኢትዮጵያ የአሰሪና ሰራተኛ ጉዳይ አዋጅ ይህንን ተግባራዊ ማድረግ አይቻልም። ጥናቱ በቀረበበት መድረክ ተሳታፊ የሚመለከታቸው አካላትም ክፍያው በጥናቱ ላይ ከተገለጸውም እንደሚልቅ ጠቁመዋል። በመሆኑም ክፍያን በሚመለከት የህግ ማዕቀፍ እንዲሁም ሀገር በቀል የተጫዋቾች ክፍያና ዝውውር ስርዓት ማበጀት ተገቢ ነው። በተጨማሪም መንግስት ላወጣው ወጪ ኦዲት ማድረግ አስፈላጊ ሲሆን አክሲዮን ማህበሩም የክለቦቹን ገቢና ወጪ የመፈተሽ ኃላፊነት እንዳለበት ተጠቁሟል።
ሌላው ከዚህ ጋር ተያይዞ ከተሳታፊዎች የተነሳው ሃሳብም የተጫዋቾች ክፍያ ሊጋነን የቻለው የሊጉ ክለቦች ወጣት ተጫዋቾችን በማሳደግ ሳይሆን በዝውውር ላይ የተመሰረተ በመሆኑ ነው። በወኪሎችና በደላሎች የሚከናወነው አግባብ ያልሆነ አሰራር ንረቱን ከማምጣት ባለፈ ገንዘቡ በትክክል ተጫዋቾች ጋር ስለመድረሱም አጠራጣሪ ሁኔታዎች አሉ። ስፖርቱን በበላይነት የሚመራው ፌዴሬሽንም ቢሆን የካፍ መመሪያዎችን በትክክል እየተገበረ አይደለም። በመሆኑም ጥናቱ እንዲሁም የሊጉ አክሲዮን ማህበር እነዚህን ጉዳዮች በተጨማሪነት እንዲያጤናቸው አስገንዝበዋል።
የኢትዮጵያ ፕሪምየር ሊግ አክሲዮን ማህበር የቦርድ ሰብሳቢ መቶአለቃ ፈቃደ ማሞ፤ የፋይናንስ ችግር የክለቦችን ህልውናን ከሚፈትኑ ጉዳዮች መካከል አንዱ መሆኑን ገልጸው፤ ክለቦች ከመንግስት በሚያገኙት ድጎማ ይቀጥላሉ ወይስ መጠነኛ ገቢ በማመንጨት ህዝባዊ ይሆናሉ የሚለው ወሳኝ ጉዳይ መሆኑን አብራርተዋል። መቶ አለቃ ፍቃደ አክለው እንደገለጹት፣ ክለቦች ራሳቸውን የማይችሉ ከሆነም ላለፉት ዓመታት ሲንገዳገድ የቆየው እግር ኳስ በነበረበት ይቀጥላል። በመሆኑም ራሳቸውን የሚችሉና ገቢ የሚያመነጩ ክለቦች ማቋቋም አስፈላጊ ነው፤ ለዚህም መሰል ጥናቶች ከፍተኛ ሚና አላቸው። ካልሆነ ግን በቅርብ ጊዜ ውስጥ የስፖርት ቤተሰቡ የሚመኘውን የዓለም አቀፍ ውድድሮች ተሳትፎ ቀርቶ በሀገር ውስጥ ውድድሮች የሚኖራቸው ተሳትፎም ጥያቄ ውስጥ የሚገባበት እድል ሰፊ ነው። በመሆኑም አክሲዮን ማህበሩ ባስጠናው ጥናት ላይ ባለድርሻ አካላቱ የሰጡትን አስተያየት እንደ ግብዓት በማካተት ስትራቴጂክ እቅድ አዘጋጅቶ በቅርቡ ወደ ተግባር ለመግባት ጥረት እንደሚያደርግ የቦርድ ሰብሳቢው አረጋግጠዋል።
ብርሃን ፈይሳ
አዲስ ዘመን ጥር 15/2015
ገና በለጋ እድሜያቸው የድህነትን ክፉ ገጽታ ተመልክተዋል። የማጣት አስከፊ ክንድ እየደቆሳቸው፣ በከባድ ድህነት ከተጎሳቆሉ መንደሮች ነው የተገኙት። ችግሮቻቸውን ዋጥ አድርገው በትንንሽ እግሮቻቸው ኳስን በአቧራማ ሜዳዎች ሲያንከባልሉ ለተመለከታቸው ዛሬ የደረሱበት የስኬትና የሃብት ማማ ላይ ይቀመጣሉ ብሎ ሊገምት አይችልም። ሆኖም እንደ በርካቶቹ የእግር ኳስ አለም ፈርጦች ሁሉ ችግሮቻቸውን በስፖርት አሽቀንጥረው በመጣል ክፉውን የድህነት ህይወት ድል ነስተዋል፡፡ ከታላቁ የእግር ኳስ ሊቅ ፕሌ እስከ ዘመናችን የእግር ኳስ ቁንጮ ክርስቲያኖ ሮናልዶ ትላንታቸው እንደቋጥኝ በከበደ ድህነት የተጫነው ነበር፡፡ ለችግሮች እጅ አለመስጠትና ነገ ትልቅ ደረጃ ደርሳለሁ ብለው በውስጣቸው ያሳደሩት የመንፈስ ጥንካሬ ግን ጥሎ አልጣላቸውም። ይህም የግል ህይወታቸውን በኢኮኖሚ ከመቀር አልፎ የበርካቶችን ተስፋ ለማለምና ከወደቁበት ለማንሳት አስችሏቸዋል።
ስፖርት በዓለም ላይ ካሉና ከፍተኛ ገንዘብ ከሚያስገኙ ዘርፎች መካከል አንዱ እንደመሆኑ በርካቶች ከተጣባቸው ድህነት ለመለያየት የሚመርጡት መንገድ ነው፡፡ የዛሬዎቹ ከዋክብትም ሆኑ ነገን በተስፋ ለሚያልሙ ወጣት ስፖርተኞች፤ ግባቸው በሚወዱት ስፖርት ስኬታማ መሆን ብቻም አይደለም። ህይወታቸውን መለወጥም ትልቁ አላማቸው ነው። ኬታቸውም በዚህ ብቻ አይገታም፤ እነርሱ ባለፉበት መንገድ እየተፈተኑ ለሚገኙ ምንዱባን በመድረስ ማህበራዊና ሰብዓዊ ኃላፊነታቸውን ይወጣሉ፡፡ ስፖርት ከአካላዊ እንቅስቃሴና የውድድር ምድረክነቱ ባለፈ የሰዎችን ህይወት በመለወጥ እንዲሁም ተስፋን በማስረጽ ከፍተኛ ሚና ያለው ለመሆኑም ከዚህ በላይ ምስክር አያሻም፡፡
ስፖርት ህብረተሰብን በማነቃቃት እንዲሁም ችግሮችን በመቅረፍ ረገድ ያለውን ብርቱ ክንድ የተገነዘበው የተባበሩት መንግስታት ድርጅት ‹‹ስፖርት ለልማትና ሰላም›› በሚል ርዕስ ስትራቴጂ በማዘጋጀት እየሰራበት ይገኛል፡፡ በዓለም ላይ እጅግ ከፍተኛ ገንዘብ በማውጣት ረድኤት ለሚያስፈልጋቸው አካላት ከሚያውሉ ልባሞች መካከል ስፖርተኞች ተጠቃሽ ናቸው። ከእነዚስ የስፖርቱ ዓለም ኃያላን መካከልም የምንጊዜም ተቀናቃኞቹ ሊዮኔል ሜሲ እና ክርስቲያኖ ሮናልዶ ዋነኞቹ ናቸው፡፡ በዚህም በእግር ኳስ ችሎታቸው ባሻገር ለብዙዎች ተምሳሌት ለመሆን ችለዋል፡፡
ሁለቱ የእግር ኳስ ፈርጦች በተለያዩ ዓለም አቀፍ የተራድኦ ድርጅቶች ውስጥ አምባሳደር በመሆን ከመስራት ባለፈ በግላቸውም ከፍተኛ ገንዘብ በማውጣት፣ ትምህርት ቤቶችን፣ ሆስፒታሎችን እና ሌሎች መሰረተ ልማቶችን በማስገንባት ይታወቃሉ፡፡ ዓለም የኮቪድ 19 ወረርሽኝን ለማጥፈት ሲያደርግ በነበረው ርብርብ ላይም ሁለቱ ተጫዋቾች የነበራቸውን ከፍተኛ አስተዋጽኦ ማስታወስ ይቻላል፡፡ ሁለቱ ተጫዋቾች በየፊናቸው ከ1ነጥብ 1ሚሊየን በላይ ዶላር ከመለገስ ባለፈ ክርስቲያኖ ሮናልዶ ሆቴሉ ለማገገሚያነት እንዲውል አድርጓል፡፡
በቅርቡ የዓለም ዋንጫን ያሳካው ሜሲ እአአ ከ2004 ጀምሮ በዩኒሴፍ በገንዘብ እና ሌሎች አስፈላጊ ነገሮች ድጋፉን ሲያደርግ የቆየ ሲሆን፤ እ.አ.አ ከ2010 ጀምሮ ደግሞ አምባሳደር በመሆን ሰርቷል፡፡ በዚህም በኤችአይቪን በመከላከል፣ በትምህርት እንዲሁም በአካልጉዳተኛ ህጻናት ዙርያ በርካታ ስራ ማከናወን ችሏል፡፡ አስደናቂው ተጫዋች ከዚህም ባለፈ የራሱን የእርዳታ ድርጅት በማቋቋም በጤና፣ በትምህርት እንዲሁም በታዳጊዎች ስፖርት ላይ ይሰራል፡፡ የጤና እክል ያለባቸው ህጻናት ባሉበት ድረስ በመሄድ ከእርዳታው ባለፈ ተስፋን በመስጠትም ምስጉን ስም መትከል የቻለ ተጫዋች ነው፡፡ በተወለደበት አካባቢ የሚገኙ የታዳጊዎች እግር ኳስን፣ ክለብን እንዲሁም የአርጀንቲናን የእግር ኳስ ማህበር በገንዘብ በመርዳትም ይታወቃል፡፡
የተጫዋቹ ቀና ልብ አሁን ደግሞ ወደ ኢትዮጵያ የዞረ ሲሆን፤ ዓይነ ስውራን ዜጎችን ለመርዳት የተቋቋመውን ኦርካም ቴክኖሎጂ ጋር በጋራ ለመስራት መስማማቱ ከሰሞኑ ተሰምቷል። ቴክኖሎጂው በሺዎች የሚቆጠሩ ዜጎችን ህይወት ለመለወጥ እንዲሁም ህልሞቻቸውን እንዲያሳኩ የሚሰራም ነው፡፡ ከዚህ ቀደም የቀዳማዊ እመቤት ጽህፈት ቤት የዚህ ቴክኖሎጂ ውጤት የሆነ 2ሺ መነጽሮችን አስረክቧል። ተጫዋቹም ይንን ንቅናቄ በመቀላቀሉ ክብር የሚሰማው መሆኑንም በማህበራዊ ድረ ገጹ አስነብቧል፡፡
ሌላው መልካም ልብን የታደለና ለሌሎች ችግር በመድረስ የሚታወቀው ተጫዋች ክርስቲያኖ ሮናልዶም የማይነጥፍ የእርዳታ ስራን ለዓመታት በማከናወን ላይ ይገኛል፡፡ የተጫዋቹ ደግ ልብ ብዙዎች የሚመኙትና የጠንካራ ስራ ውጤት የሆነውን የባሎን ድ ኦር ሽልማቱን አጫርቶ በመሸጥ ለበጎ አላማው እስከማዋል ይደርሳል፡፡ በተፈጥሯዊ አደጋ ለተጎዱ ሰዎች ከመድረስም ባለፈ ለካንሰር ማዕከላትንና ሆስፒታሎች የገንዘብ ድጋፍ በማድረግም ይታወቃል፡፡ ከተለያዩ ግብረሰናይ ድርጅቶች ጋር በመሆንም በሱስ ለተጎዱ ህጻናት፣ ኤችአይቪ ኤድስ፣ ወባ እና ከመጠን በላይ ለሆነ ውፍረት የተጋለጡ ሰዎች ላይም ይሰራል፡፡ የሴቭ ዘ ቺልድረን አምባሳደር የሆነው ሮናልዶ በዚህ ምግባረ ሰናይ ተግባራቱም ዕውቅና ማግኘትም ችሏል፡፡
ብርሃን ፈይሳ
አዲስ ዘመን ጥር 14 ቀን 2015 ዓ.ም
ለስፖርት መሰረታዊ ከሆኑ ጉዳዮች መካከል የስፖርት ማዘውተሪያ ስፍራዎች ዋነኞቹ ናቸው፡፡ ለልምምድ እንዲሁም ለውድድር የሚሆኑ የስፖርት ማዘውተሪያ ስፍራዎች በብዛትና በጥራት ያለመኖር በስፖርት ውጤታማነት ላይ የራሱ አሉታዊ ተጽእኖ አለው፡፡ በዚህ ረገድ ኢትዮጵያ በተለይም ትልልቅ ስታዲየሞችን ለመገንባት ጥረት ማድረግ ከጀመረች ብትሰነብትም ውጥኖቿን ለማጠናቀቅ አልታደለችም። ይህም በስፖርት ቤተሰቡ በተደጋሚ ጥያቄ የሚቀርብበት ጉዳይ ነው፡፡ በሀገር አቀፍ ደረጃ በርካታ የስፖርት ማዘውተሪያ ስፍራዎች ሲገነቡ ቆይተዋል፤ ሆኖም መጠናቀቅና በመስፈርቱ መሰረት መገንባት ስላልቻሉ የስፖርቱ ትልቅ ችግር ሆኖ ቀጥሏል፡፡
በተለይ ዓለም አቀፍ ደረጃውን የጠበቀ የእግር ኳስ መጫወቻ ሜዳ ባለመኖሩ ምክንያት የኢትዮጵያ ብሄራዊ ቡድን ጨዋታዎችን በስደት ለማካሄድ ተገዷል፡፡ በዚህ ከፍተኛ መጠን ያለው የውጪ ምንዛሬ እንዲወጣ አድርጓል። ከአህጉርና ዓለም አቀፍ ውድድሮች በተጓዳኝም የኢትዮጵያ ቤትኪንግ ፕሪምየር ሊግን ጨምሮ ሌሎች ጨዋታዎችን ለማከናወንም አመቺ ሁኔታ ባለመኖሩ ውድድሩ በተለያዩ ክልሎች እየተዘዋወረ በመከናወን ላይ ይገኛል፡፡ ውድድሩ ከአዲስ አበባ ከራቀ ሁለት የውድድር ዓመታት የተቆጠሩ ሲሆን፤ የከተማዋ የስፖርት ቤተሰብም በአዲስ አበባ ስታዲየም እድሳት ምክንያት የሚወደውን ስፖርት በቴሌቪዥን መስኮት ብቻ ለመከታተል ተገዷል፡፡
ይህንን ተከትሎም ሊጉን የሚመራው አክሲዮን ማህበር በቅርቡ የተለያዩ ጥናቶችን ባቀረበበት ሲምፖዚየም ላይ የስታዲየሞችን ጥያቄ አቅርቧል። የኢትዮጵያ ፕሪምየር ሊግ አክሲዮን ማህበር የቦርድ ሰብሳቢ መቶ አለቃ ፈቃደ ማሞ፤ ኢትዮጵያ በስፖርት ማዘውተሪያ ስፍራዎች ኋላ ቀር ሀገር መሆኗን ጠቅሰው፣ ጥቂት ስታዲየሞች ቢገነቡም ዓለም አቀፍ አወዳዳሪ አካላት በሚፈቅዱት መስፈርት መሰረት የተገነቡ እንዳልሆኑ አብራርተዋል። ይህና ሌሎች ምክንያቶች ተዳምረውም የኢትዮጵያን እግር ኳስ እንዳዳከሙት ገልጸዋል።
መቶ አለቃ ፍቃደ በንግግራቸው ‹‹በደርግ ዘመነ መንግስት የቻይና መንግስት 60 ሺ ሰው የመያዝ አቅም ያለው ስታዲየም በነጻ ለመገንባት ጥያቄ አቅርቦ ሳለ የመንግስት ለውጥ ተደረገ፡፡ በቀጣይ የመጣው መንግስትም ፈቃደኛ ባለመሆኑ ምክንያት የተገኘው እድል ቀረ፡፡ አሁን ደግሞ ከቻይና ተቋራጭ ጋር የግንባታ ውል በመግባት እሱም ሊሳካ አልቻለም፡፡ የአዲስ አበባ ስታዲየም እድሳትም በተመሳሳይ ሁኔታ በመዘግየቱ ብሄራዊ ቡድኑ በስደት በሰው ሀገር ላይ ይጫወታል። የኢትዮጵያ ፕሪምየር ሊግም ከአዲስ አበባ ከተማ ውጪ መካሄድ ከጀመረ ቆይቷል፡፡ ይህና ሌሎች ችግሮች ተዳምረውም የሀገሪቷን እግር ኳስ አዳክመዋል። በመሆኑም መቼ ወደ አዲስ አበባ ይመለሳል?›› ሲሉ ጥያቄያቸውን አቅርበዋል፡፡
በመድረኩ ላይ የተገኙት የኢፌዴሪ ባህልና ስፖርት ሚኒስትር የስፖርት ዘርፍ ሚኒስትር ዴኤታ አምባሳደር መስፍን ቸርነት፣ በግንባታ እና በእድሳት ላይ የሚገኙትን ስታዲየሞች ያሉበትን ሁኔታ አብራርተዋል። ወቅታዊው ሀገራዊ ጉዳይ ውስብስብ ችግሮች ያሉበት ቢሆንም መንግስት በፌዴራልና በክልል ያሉ የስፖርት ማዘውተሪያ ስፍራዎች ተገንብተው እንዲጠናቀቁ የሚቻለውን ጥረት በማድረግ ላይ እንደሚገኝ ገልጸዋል። የግንባታዎቹ መዘግየት ችግሮችን እያስከተለ መሆኑን መንግስት ቢገነዘብም በየወቅቱ የሚያጋጥሙና ከእቅድ ውጪ የሆኑ ጉዳዮች ተጨማሪ ጊዜና ወጪ እንዲያስፈልግ ማድረጋቸውን አስረድተዋል። ከቴክኒካዊ ጉዳዮች በተጨማሪ ከቢሮ ጀምሮ እስከ ኮንትራክተሮች ያለው ሰው ወለድ ችግርም ሌላው እንቅፋት እንደሆነ ተናግረዋል፡፡
በመሆኑም እነዚህ ችግሮች እንዲፈቱ መንግስት በመፍትሄነት ከያዛቸው ጉዳዮች መካከል አንዱ በክልል የሚገነቡ ስታዲየሞችን የሚመለከት ነው፡፡ ይኸውም በገንዘብ ችግር ምክንያት በመሆኑ ሚኒስትሩ ስፖንሰሮችን በማፈላለግ እንዲሁም ከባንኮች ጋር በማስተሳሰርና ብድር እንዲያገኙ በማድረግ ስራዎቹ እንዲቀጥሉ እየተደረገ እንደሚገኝም ሚኒስትር ዴኤታው ጠቁመዋል። በፌዴራል ደረጃ የሚገነቡትን በሚመለከትም በተለይ የአዲስ አበባ ስታዲየም ለቀጣይ አህጉርና ዓለም አቀፍ ውድድሮች ለማድረስ ጥረት እየተደረገ ይገኛል፡፡ የብሄራዊ ስታዲየም ግንባታ ደግሞ በኮቪድ ወረርሽኝ እንዲሁም በሀገሪቷ በነበረው ሁኔታና ባጋጠመው የፋይናንስ ችግር፣ ይህን ተከትሎም በተፈጠረው የውጪ ምንዛሬ እጥረት ምክንያት ከፍተኛ የሆነ የዋጋ ንረትን ማስተናገድ የግድ ሆኗል፡፡ ቀድሞ ለመስራት ከስምምነት የተደረሰው ከ5ቢሊየን ወደ 20ቢሊየን ብር ተጠይቋል፡፡ ይህም ለአንድ ዘርፍ ሀገሪቷ ካላት ውስን ሀብት ለዚህ ለማዋል ስለማይቻል ድርድር አስፈላጊ ነው፡፡ በመሆኑም ከቻይና መንግስት ጋር ባለው መልካም ግንኙነት የዋጋ ንረቱ እንዲቀንስ የተለያዩ ጥረቶች በመከናወን ላይ እንደሚገኝም ሚኒስትር ዴኤታው አስገንዝበዋል፡፡
ብርሃን ፈይሳ
አዲስ ዘመን ቅዳሜ ጥር 13 ቀን 2015 ዓ.ም
በኢትዮጵያ ስፖርት ታሪክ ውስጥ ረጅም አመታትን ካስቆጠሩ አንጋፋ የስፖርት መድረኮች አንዱ በሠራተኞች መካከል የሚካሄደው ውድድር ተጠቃሽ ነው። በኢትዮጵያ ሠራተኛ ማህበራት ኮንፌዴሬሽን (ኢሰማኮ) አማካኝነት በየአመቱ በሦስት የተለያዩ መድረኮች የሚካሄዱ ስፖርታዊ ውድድሮች በርካታ ቁጥር ያለው ተሳታፊ የሚያስተናግዱ ናቸው። የበጋ ወራት ውድድሮች፣አገር አቀፍ የሠራተኞች ውድድርና ዓለም አቀፉን የሠራተኞች ቀን መታሰቢያ (ሜይዴይን) አስመልክቶ የሚካሄዱት ሦስት የውድድር መድረኮች በተለይም ለሠራተኛው ብዙ ትርጉም ያላቸው፣ እንደ አገርም ዘርፈ ብዙ ጥቅም የሚያስገኙ ናቸው። እነዚህ የውድድር መድረኮች የተለያዩ ተቋማትና ድርጅቶች በሺዎች የሚቆጠሩ ሠራተኞቻቸውን የሚያሳትፉባቸው ቢሆኑም የኮቪድ-19 ወረርሽን 2012 መጋቢት ላይ ከተከሰተ በኋላ ባለፉት ሦስት አመታት ተቋርጠው ቆይተዋል። ይሁን እንጂ ይህ ተወዳጅ የስፖርት መድረክ ካለፈው እሁድ ጀምሮ ለስድስት ወራት በሚቆየው በበጋ ወራት ውድድር ተመልሷል፡፡ ይህም በሠራተኛው ዘንድ ትልቅ መነቃቃትን ፈጥሯል፡፡
የሠራተኛው የበጋ ወራት ውድድር በኢትዮጵያ ወጣቶች ስፖርት አካዳሚ ወደ ውድድር ሲመለስ በመክፈቻ ሥነሥርዓቱ በእግር ኳስና አትሌቲክስ እንዲሁም አዝናኝ በሆነው የገመድ ጉተታ ውድድር የተለያዩ ፉክክሮች ተደርገዋል፡፡
በውድድሩ መክፈቻ ሥነሥርዓት ላይ ተገኝተው ንግግር ያደረጉት የኢሠማኮ ምክትል ፕሬዚዳንት አቶ አያሌው አህመድ፣ ‹‹ያለፉት ሦስት አመታት ስፖርት በተለይም ለእኛ ለሠራተኞች ምን ያህል አቀራራቢ እንደነበረና በኮቪድ-19 ወረርሽን ምክንያት ተራርቀን በቆየንባቸው ጊዜያት አለመገናኘትና መራራቅ ምን ያህል እንደሚያረሳሳን በተግባር ያየንበት ጊዜ ነው። የሠራተኛው ስፖርታዊ መድረክ ጤናማ፣ ንቁና አምራች ዜጎችን ከመፍጠርና ሠራተኛውን እርስበርስ ከማቀራረብ ባለፈ ምርጥ የአገር ስፖርተኞች የሚገኙበት መድረክ ነው። የሠራተኛው ስፖርት መድረክ በወረርሽኙ ምክንያት ተቋርጦ በቆየበት ጊዜ በርካታ ቅን አሰሪዎች የስፖርትን ተቋማዊና አገራዊ ፋይዳ ተረድተው ሠራተኞቻቸውን በተለያዩ አማራጭ ስፖርታዊ እንቅስቃሴዎች እንዲሳተፉ አድርገዋል›› በማለት ለዚህም ምስጋናቸውን አቅርበዋል። ስፖርት ተቋማዊና አገራዊ ገጽታን የማስተዋወቅና የመገንባት አቅም ያለው መድረክ መሆኑን ሌሎችም ተረድተው አርአያቸውን እንደሚከተሉም ያላቸውን ተስፋ ገልጸዋል።
የኢሠማኮ ማህበራዊ ጉዳዮች መምሪያ ኃላፊና የስፖርት ኮሚቴ ሰብሳቢ አቶ ፍሰሃፂዮን ቢያድግልኝ በበኩላቸው፣ ‹‹በዚህ ዘመን ሠራተኛው በስፖርት የሚያደርገው ተሳትፎ ለሚሠራበት ድርጅት ውጤታማነት የሚኖረውን አስተዋጽኦ አሰሪዎች በቀላሉ የሚረዱት ነው። በመሆኑም ስፖርቱ የሠራተኛውን አንድነትና ለጋራ ጉዳይ አብሮ የመቆም ባህሉን ያጠናክራል። በአሰሪና ሠራተኛው መካከልም ጥሩ ግንኙነት እንዲዳብር በማድረግ ምርትና ምርታማነትን በመጨመር ለኢንዱስትሪ ሰላም መስፈን የላቀ አስተዋጽኦ ይኖረዋል›› ያሉ ሲሆን ኢሰማኮም ይህን በመገንዘብ በእቅድ ከሚያከናውናቸው ተግባራት አንዱ ለሠራተኛው የራሴ የሚለው ስፖርታዊ ውድድሮችን ማዘጋጀት መሆኑን ገልፀዋል። በዚህም የበጋ ወራት ውድድር፣ ዓለም አቀፍ የሠራተኞች ቀን መታሰቢያ የሜይ ዴይ ውድድር እንዲሁም የአገር አቀፍ የሠራተኞች ውድድሮችን በስፖርት ኮሚቴው አማካኝነት እያካሄደ እንደሚገኝ አስታውሰዋል፡፡
በሠራተኛው ስፖርት መድረኮች ንቁ ተሳትፎ ከሚያደርጉ ተቋማት አንዱ የሆነው የአንበሳ የከተማ አውቶቡስ አገልግሎት ድርጅት የሠራተኛ ስፖርት ቡድን መሪ አብዱላዚዝ መሐመድ፣ ‹‹የሠራተኛው ስፖርት ተቋርጦ በነበረባቸው የመጀመሪያዎቹ አመታት ብዙም እንቅስቃሴ አላደረግንም፣ ከ2013 አጋማሽ ጀምሮ ግን ባህልና ስፖርት ሚኒስቴር በሚያዘጋጀው ስፖርት ለሁሉም እንቅስቃሴ ላይ እየተሳተፍን ነው፣ በሥራ ቦታዎችም ሠራተኛው ከስፖርቱ እንዳይርቅ የተለያዩ እንቅስቃሴዎችን ስናደርግ ቆይተናል፣ የሠራተኛው የስፖርት መድረክ ወደ ውድድር ሲመለስም በአስር የስፖርት ዓይነቶች ለመሳተፍ መጥተናል፣ የሠራተኛው ስፖርት ሲቋረጥ ሠራተኛው ላይ ብዙ ተጽእኖ ነበረው፣ ይህ መድረክ ብዙ ሰዎችን የምናገኝበት ነው፣ ይህም የመተዋወቅና ልምድ የመለዋወጥ ባህላችንን ያጎለብታል፣ የሠራተኛው ስፖርት ተቋርጦ በመቆየቱ ይህን አሳጥቶናል፣ ዛሬ ተመልሶ በመጀመሩ ግን አጥተን የነበረው ነገር ዳግም በማግኘታችን ተደስተናል፣ ጥሩ መነቃቃትም ፈጥሮብናል፣ ይሄ የውድድር መድረክ ሠራተኛው ብዙ ነገር የሚያገኝበት ነው›› በማለት ለአዲስ ዘመን አስተያየት ሰጥቷል፡፡
ስፖርት በመሳተፍ በብሔራዊ በሠራተኛው ስፖርት የሚሳተፈው ሌላኛው ተቋም የቃሊቲ ብረታብረት ፋብሪካ የሠራተኞች ስፖርት ማህበር ሰብሳቢ ቶምቴሳ አወል በበኩላቸው፣ ‹‹የሠራተኞች ስፖርት ተቋርጦ መቆየቱ ትንሽ ጎድቶናል፣ ቡድናችን እንዲሳሳ አድርጓል፣ ያምሆኖ በወቅቱ ሥራ አካባቢ እንቅስቃሴዎችን ለማድረግ ስንጥር ነበር፣ የሠራተኛው ስፖርት አሁን ወደ ውድድር መመለሱ በጣም አስደስቶናል፣ የስፖርት ፍቅር ያላቸው ጥሩ አመራሮች ስላሉንም ዘንድሮ የበለጠ ተነቃቅተን ጥሩ ተሳትፎ ይኖረናል፣ ድርጅታችን ሠራተኛው በስፖርቱ እንዲሳተፍ አስፈላጊውን ሁሉ ድጋፍና ወጪ ያደርጋል፣ሠራተኛውም በራሱ መዋጮ ይደጉማል›› በማለት አስተያየታቸውን ሰጥተዋል፡፡
ቦጋለ አበበ
አዲስ ዘመን  ጥር 12 /2015
የኢትዮጵያ ብሔራዊ ቡድን ዋልያዎቹ በሰባተኛው የቻን ውድድር የምድባቸውን ሁለተኛ ጨዋታ ከትናንት በስቲያ ምሽት አድርገው በአዘጋጇ አገር አልጄሪያ 1ለ0 ተሸንፈዋል። ዋልያዎቹ የመጀመሪያ የምድብ ጨዋታቸውን ከሞዛምቢክ ጋር ባለፈው ቅዳሜ አድርገው ካለምንም ግብ መለያየታቸው የሚታወስ ሲሆን የጥሎ ማለፍ ዙሩን ለመቀላቀል የፊታችን ቅዳሜ ከሊቢያ ጋር ወሳኝ ጨዋታ ይጠብቃቸዋል።
ዋልያዎቹ በተደለደሉበት ምድብ አዘጋጇ አልጄሪያ ሁለት ጨዋታዎች በማሸነፍ ከወዲሁ ቀጣዩን ዙር የተቀላቀለች ሲሆን ሞዛምቢክ ሊቢያን 3ለ2 በመርታቷ ሁለተኛ ደረጃ ላይ ተቀምጣ ቀጣዩን ዙር የመቀላቀል የተሻለ ዕድል ይዛለች። ይህንንም ተከትሎ ከምድቡ ያልፋሉ ተብሎ የተጠበቁት ዋልያዎቹ ዕድላቸው የጠበበ ሲሆን፣ ለዚህም በሁለቱ ጨዋታዎች ያገኙትን ዕድል በአግባቡ አለመጠቀማቸው ትልቁ ምክኒያት ሆኗል።
ዋልያዎቹ በጠንካራዋ አልጄሪያ ከመሸነፋቸው የበለጠ የምድቡ ደካማ ቡድን የሆነውን ሞዛምቢክን አለማሸነፋቸው የበለጠ የሚቆጭና ዋጋም ያስከፈላቸው ነው። በሞዛምቢኩ ጨዋታ የበላይነትን ያሳዩት ዋልያዎቹ የፈጠሩትን በርካታ የግብ ዕድል ከመረብ የሚያሳርፍ አጥቂ በማጣታቸው ተቀጥተዋል። ይህ ችግር በአልጄሪያውም ጨዋታ ቢያንስ የአቻ ውጤት ይዘው እንዳይወጡ ያደረጋቸው ሲሆን ሞዛምቢክን ማሸነፍ አለመቻላቸው የበለጠ ብዙዎችን አስቆጭቷል። በአንጻሩ ደካማ የተባለችው ሞዛምቢክ ሳትጠበቅ ሊቢያን ማሸነፏ የዋልያዎቹን ቀጣይ ዕጣ ፈንታ አጣብቂኝ ውስጥ ከቶታል።
ዋልያዎቹ ወደ ቀጣዩ ዙር ለማለፍ ያላቸው ዕድል ሙሉ በሙሉ ባይከስምም እጅግ ጠባብ ነው። በቀላል ስሌት ዋልያዎቹ ወደ ቀጣይ ዙር ለማለፍ በመጪው ቅዳሜ መውደቋን ያረጋገጠችው ሊቢያን ቢያንስ ሁለት ለምንም አሸንፈው ሞዛምቢክ በአልጄሪያ መሸነፍ ይኖርባታል። ይህ ደግሞ አልጄሪያ ቀድማ ማለፏን ያረጋገጠች አገር እንደመሆኗ መነቃቃትና ያልታሰበ ዕድል የገጠማት ሞዛምቢክ ቢያንስ የአቻ ውጤት ካሳካች ለዋልያዎቹ አደጋ ነው። ዋልያዎቹ የሚገጥሟት ሊቢያም ብትሆን ለዋልያዎቹ በቀላሉ እጅ ትሰጣለች ተብሎ አይጠበቅም፣ ምክኒያቱም ሊቢያ መውደቋን ብታረጋግጥም ጨዋታው የክብር ፍልሚያ ይሆናልና።
«በጨዋታው ጥሩ ተንቀሳቅሰዋል፤ ማሸነፍም ይገባቸዋል» በማለት ለአልጄሪያዎች የእንኳን ደስ አላችሁ መልዕክት ያስተላለፉት አሰልጣኝ ውበቱ አባተ «በመጀመሪያው ጨዋታ እና በሁለተኛው ጨዋታ የሰራናቸው ነገሮች ብዙ ዋጋ አስከፍለውናል» ሲሉ ከጨዋታው በኋላ በሰጡት መግለጫ ተናግረዋል።
ያም ሆኖ ቡድናቸው ያለውን ጠባብ ዕድል ተጠቅሞ ወደ ቀጣይ ዙር ለማለፍ እንደሚፋለም አሰልጣኝ ውበቱ ገልጸዋል። «እኛ በእጃችን ያለውን ጨዋታ ማሸነፍ ነው ያለብን። ከእኛ ቁጥጥር ውጪ ስለሆነው ነገር ምንም ማድረግ አንችልም» ሲሉም አስረድተዋል።
«የአልጄሪያ ተጫዋቾች ከእኛ የተሻለ ከመጀመሪያው ጨዋታ የሚያገግሙበት አንድ ቀን ስላገኙ ትኩስ ጉልበት ነበራቸው። እነሱ ሜዳ ላይ ከእኛ የተሻሉ ነበሩ። ይህንን ተከትሎ ጨዋታው ለእኛ ከባድ ነበር። ጥሩ ተጫውተዋል። በዚህ አጋጣሚ አልጄሪያዎች ወደ ቀጣዩ ዙር ስላለፉ እንኳን ደስ አላችሁ ማለት እፈልጋለሁ» ያሉት አሰልጣኝ ውበቱ፣ «ዛሬ ቢያንስ አቻ ብንወጣ ኖሮ ለእኛ ጥሩ ነበር። በአጠቃላይ በመጀመሪያው ጨዋታ እና በሁለተኛው ጨዋታ የሠራናቸው ነገሮች ብዙ ዋጋ አስከፍለውናል፣ በስታዲየም የነበረው ተመልካች ከ39 ሺ ይበልጣል። ስታዲየሙን የሞሉት ደጋፊዎች በሚገርም ሞራል ከተጫዋቾቻቸው ጎን ሆነው ሲደግፉ ነበር። ተጫዋቾቹም በድጋፉ እየተበረታቱ በደንብ ሲሮጡ ነበር። ደጋፊው ለቡድኑ ጥሩ አበርክቶ ነበረው። ለእንደእኛ ዓይነት ቡድን ትንሽ ጫና ነበረው፤ አንዳንዶቹ ተጫዋቾቻችን እንደዚህ ዓይነት ልምድ የላቸውም። በአጠቃላይ ደጋፊዎቹ ጥሩ ድጋፍ አድርገዋል፤ በጨዋታውም እንደተዝናኑ አስባለሁ። እንኳን ደስ አላችሁም ማለት እፈልጋለሁ። በጨዋታው ጥሩ ተንቀሳቅሰዋል፤ ማሸነፍም ይገባቸዋል።» ብለዋል።
በመጨረሻ ጨዋታው ሊገባደድ ሲል ውጤቱን ሊለውጥ የሚችል ዕድል ከነዓን ማርክነህ አግኝቶ ያልተጠቀመበት አጋጣሚ እንደተለመደው ቡድኑ ማምከኑ አስቆጪ እንደነበር አሰልጣኝ ውበቱ ገልፀው የድህረ-ጨዋታ አስተያየታቸውን አጠናቀዋል።
ቦጋለ አበበ
አዲስ ዘመን  ጥር 11 /2015
በጃፓን ኤምባሲ በኢትዮጵያና በኢትዮጵያ ካራቴ ፌዴሬሽን አስተባባሪነት ከጥር 5/2015 ጀምሮ በምሥራቅ ድል የመጀመሪያ ደረጃ ትምህርት ቤት የካራቴ ስፖርት ትዕይንት የተካሄደ ሲሆን በትናንትናው እለትም መርሐግብሩ መጠናቀቁ ታውቋል። የካራቴ ትዕይንቱን ያሳዩት አራት የካራቴ አሰልጣኞችና የጄኬስ ኢትዮጵያ የካራቴ ስፖርት ትምህርት ቤት ተማሪዎች ናቸው።
ካራቴን በትምህርት ቤት ደረጃ ማሳየት የተፈለገው የካራቴ ስፖርትን በኢትዮጵያ በስፋት ለማስተዋወቅ መሆኑን የጃፓን ኤምባሲና የኢትዮጵያ ካራቴ ፌዴሬሽን በዝግጅቱ መክፈቻ ወቅት ገልጸዋል። ተማሪዎችና ወጣቶች በካራቴ ስፖርት ፍላጎት እንዲኖራቸውና ብዙ የካራቴ ማስተር(አሰልጣኞችን) ለማፍራት እንደሆነም ተጠቁሟል።
ትዕይንቱን በግልና በጣምራ በመሆን ማስተር አድርያኖ ፒቶኒ፣ማስተር ገነት አበጋዝና ማስተር ሰለሞን ከበደ የተለያዩ የካራቴ እንቅስቃሴዎችን (ካታዎችን) ለተመልካች ማሳየት ችለዋል። ካራቴ በዓለም አቀፍ ደረጃ 128 ካታዎች ሲኖሩት ካታ ጆን፣ ካታ ፑንቴ፣ ካታ ባሳሼየርና ኢፕርየም ፕሩቴ ትዕይንቱን ባቀረቡት አሰልጣኞች አማካኝነት ለተማሪዎች ለዕይታ የቀረቡ ናቸው። በዚህ ትዕይንት በካራቴ ካታዎች እንዴት እራስን መከላከልና ማጥቃት እንደሚቻል ለተመልካች ማሳየት ተችሏል።
ትይንቱን ካቀረቡ አሰልጣኞች አንዱ የሆነው ማስተር ሰለሞን ከበደ፣ በካራቴ ስድስት ዳን ያለውና ለሃምሳ ሦስት ዓመታት ካራቴን፣ ፖኪዶን፣ ጂዶን፣ ጂዶት ሱን፣ ኡሹንና ቴኳንዶን መሥራት እንደቻለ ይናገራል። ማስተር ሰለሞን  ካራቴ ከስር ጀምሮ በታዳጊዎች ላይ ቢሠራ ልጆች የያዙትን ስለማይረሱ ስፖርቱን በኢትዮጵያ ትልቅ ደረጃ ማድረስ እንደሚቻል ተናግሯል።
ማስተር ኃይለሚካኤል አሰፋ የጄኬስ ኢትዮጵያ ካራቴ ትምህርት ቤት አሰልጣኝ ሲሆን የካራቴን ስፖርት እንደ ቅርጫት ኳስና መረብ ኳስ በትምህርት ቤቶች እንዳልተሠራበት ይናገራል። በካራቴ ስፖርት ትልቅ ደረጃ ላይ የደረሱ የሩቅ ምሥራቅ ሀገሮች በስፖርቱ አሁን ለደረሱበት ትልቅ ደረጃ በትምህርት ቤቶችና ተማሪዎች ላይ ትኩረት አድርገው በመሥራታቸው በመሆኑ በኢትዮጵያም በተመሳሳይ መልኩ ሊሠራበት እንደሚገባ ጠቁሟል። ለዚህም እሱን የመሳሰሉ ባለሙያዎች በቀጣይ ስፖርቱን በደንብ ለማስተዋወቅ በተለያዩ ትምህርት ቤት እየዞሩ ትዕይንቶችን ለማሳየት እቅድ እንዳላቸው ተናግሯል።
ማስተር ገነት አበጋዝ ከኢትዮጵያ በካራቴ ስፖርት ብቸኛ አምስት ዳን ያላት ሴት ስትሆን ኢትዮጵያን ወክላ ለሁለት ጊዜያት ያክል በመላው አፍሪካ ውድድር በካራቴ ስፖርት መሳተፍ የቻለች ሲሆን ለተማሪዎችም ትዕይንት አቅርባለች።
የኢትዮጵያ ካራቴ ፌዴሬሽን ፕሬዚዳንት አቶ ኢትዮጵያ በዴቻ፣ ለተማሪዎች ትዕይንት የቀረበበት መድረክ በካራቴ ፌዴሬሽን ትልቅ ቦታ እንደሚሰጠው ገልጸው፣ልጆች የካራቴ ስፖርትን በሚመለከቱበት ወቅት ተሰጥዋቸው ምን እንደሆነ ለመረዳት እንደሚያግዛቸው አብራርተዋል። ይህም በካራቴ ስፖርት በሀገርና በዓለም አቀፍ ደረጃ ትላልቅ ስፖርተኞችን ለማፍራት እድል ይፈጥራል ሲሉ ተናግረዋል። “የጃፓን ኤምባሲ በርካታ ስራዎችን እየሰራ ይገኛል፤ ይህ በስፖርቱ የምናደርገው ቅንጅትና የሁለቱን ሀገራት በዘርፉ ያለውን ግንኙነት የሚያጠናክር ስለሆነ እንደ ካራቴ ፌዴሬሽን የጃፓን ኤምባሲን ላመሰግን እፈልጋለሁ” ሲሉም ፕሬዚዳንቱ ተናግረዋል።
የጃፓን ኤምባሲ ምክትል አምባሳደር ፋሚኦ ኢዳ በበኩላቸው፣ ትዕይንቱን ላቀረቡት አራት የካራቴ አሰልጣኞች ምስጋና ማቅረብ እንደሚፈልጉ ገልጸው፤ ካራቴ የጃፓን ማርሻል አርትና ረጅም ታሪክ ያለው ስፖርት መሆኑን አስታውሰዋል። ካራቴ ሰዎች ነፍሳቸውን በልምምድ የሚያንጹበት የስፖርት ዓይነት እንደሆነም ገልጸዋል። ምክትል አምባሳደሩ አያይዘውም ካራቴ መተባበርን፣ የሰዎች ስብዕናን፣ ድፍረትን፣ ትዕግስትን እራስን ማወቅንና መልካምነትን ማጎልበቻ መሆኑን አብራርተዋል። ዝግጅቱን በጣምራ ያዘጋጀው የኢትዮጵያ ካራቴ ፌዴሬሽን ስፖርቱን ለሃያ ዓመታት ሲያስፋፋ መቆየቱንና በአሁኑ ወቅት በሀገሪቱ ስፖርቱን የሚሠሩ ሰዎች ከአስር ሺ እንደሚልቁም ተናግረዋል።
በትዕይንቱ የጃፓን ኤምባሲ፣ የኢትዮጵያ ካራቴ ፌዴሬሽን፣ የምሥራቅ ድል ትምህርት ቤት ተማሪዎች፣ መምህራንና የአስተዳደር ሠራተኞች ታድመዋል። በአራቱ አሰልጣኞችና በጄኬስ ኢትዮጵያ ካራቴ ትምህርት ቤት ተማሪዎች የቀረበውን ትዕይንት ለመመልከት በዝግጅቱ የታደሙ ተማሪዎችም በተመለከቱት ነገር ደስተኛ መሆናቸውን ገልጸዋል።
የካራቴ ስፖርት በተለይም የጃፓን ባሕላዊ ስፖርት ሲሆን በሩቅ ምሥራቅ ሀገሮች በስፋት ይዘወተራል። በቅርቡም ካራቴ የበጋ ኦሊምፒክ ስፖርት ሆኖ በታላቁ መድረክ የተለያዩ አገራት እየተፎካከሩበት ይገኛል። ስፖርቱ በኢትዮጵያም እንዲስፋፋና ባሕል እንዲሆን የተለያዩ ሥራዎች እየተሠሩ እንደሚገኙ ከፌዴሬሽኑ የተገኘው መረጃ የሚያመለክት ሲሆን መሰል ትዕይንቶችና ዝግጅቶችም ስፖርቱን የማስተዋወቅ አካል መሆናቸው ተጠቁሟል።
ዓለማየሁ ግዛው
አዲስ ዘመን ጥር 10 ቀን 2015 ዓ.ም
የምስራቅ አፍሪካ ሃገራት የአትሌቲክስ ምክር ቤት የስራ አስፈጻሚ ኮሚቴ አባላትን ከትላንት በስቲያ በስካይላይት ሆቴል ባካሄደው ጠቅላላ ጉበዔ መርጧል። በጉባኤው የምክር ቤቱ ፕሬዘዳንት፣ምክትል ፕሬዘዳንትና ዋና ጸሐፊም መርጣል፡፡
የምስራቅ አፍሪካ ሃገራት አትሌቲክስ ሪጅን(ዞን5) አስር ሃገራትን ያቀፈ ሲሆን፣ ምክር ቤቱን የሚመሩ ስራ አስፈፃሚ ኮሚቴ አባላትም በየአራት ዓመቱ በሚካሄድ ጉባዔ ይመረጣሉ። የዘንድሮው የምክር ቤቱ ጉባኤ በኢትዮጵያ አስተናጋጅነት የተካሄደ ሲሆን፣ ኢትዮጵያ፣ ሱዳን፣ ደቡብ ሱዳን፣ ኤርትራ፣ ጅቡቲ፣ ሶማሊያ፣ ዩጋንዳ፣ ታንዛኒያ፣ ኬንያና ሩዋንዳ ተሳትፈዋል። በጉባኤው የዞኑን የአትሌቲክስ እንቅስቃሴ ወደ ተሻለ ደረጃ ለማድረስ አነስተኛ ኮሚቴም ተቋቁሟል። በጉባዔው የዞኑን አትሌቲክስ ምክር ቤት ባለፉቱ አራት ዓመታት ሲመሩ የነበሩትን ስራ አስፈፃሚ ኮሚቴ አባላት ዳግም ለመምረጥና በሌሎች ጉዳዮች ዙርያ መክሯል። በዚህም የዞኑን አትሌቲክስ ለቀጣይ አራት አመታት የሚመሩት ፕሬዘዳንት፣ምክትል ፕሬዘዳንትና ዋና ጸሐፊ ተመርጠው ይፋ ተደርጓል። የዞኑን አትሌቲክስ በፕሬዘዳንትነት ለመምራት የኬንያ አትሌቲክስ ፌዴሬሽን ፕሬዘዳንት የሆኑት ጀነራል ጃክሰን ተዊን በድገሜ ሲመረጡ፤ የኢትዮጵያ አትሌቲክስ ፌዴሬሽን ፕሬዘዳንት ረዳት ኮሚሽነር ጄነራል ደራርቱ ቱሉ ምክትል ፕሬዘዳንት ሆና በድጋሜ ተመርጣለች። ሳዲቅ ኢብራሂም ከሱዳን በዋና ጸሐፊነት መመረጣቸውም ታውቋል።
የአትሌቲክስ ዞኑ ምክር ቤት በጉባኤው የተለያዩ አጀንደዎችን በማንሳት የተወያየና አቅጣጫዎችን ያስቀመጠ ሲሆን፣ ከነዚህም ውስጥ ምስራቅ አፍሪካ የአትሌቲክስ እምቅ ሃብት ያለበት አካባቢ እንደመሆኑ ተገቢው ትኩረት እንዳልተሰጠው ተነስታል። በዓለም አትሌቲክስም በቂት ኩረትና ውክልናን እዲያገኝ አዲሱ ስራ አስፈፃሚ ኮሚቴ እንዲሰራ አቅጣጫ ተቀምጧል። ሌላው የስብሰባው ዋነኛ አጀንደ የነበረው የአበረታች ቅመሞች ተጠቃሚነት ጉዳይ ሲሆን፣ የምስራቅ አፍሪካ አትሌቲክስ የህልውና ጉዳይ መሆኑንና አበረታች ቅመሞችን ለመቆጣጠር ጠንካራ ስራ መስራት እንደሚገባ አጽኖት ተሰጥቶታል። በሁሉም የዞኑ አባል ሃገራት ውድድሮች እንዲደረጉና አዘጋጅ ሃገር ትራንስፖርትን ጨምሮ ለመስተንግዶ አስፈላጊውን ነገር ማሟላት እንዳለበትም ተወስኗዋል። ጉባኤው በቀጣይም በየአባል ሃገራት እንደሚደረግ ተነግራል።
በጉበኤው እስከ አሁን እየተሰሩ ያሉ ስራዎች እንዴት እየተሰሩ እንዳሉ ግምገማና ወደፊት አትሌቲክሱን እንዴት እናሰድገው የሚሉት ሃሳቦች ውይይት ተደርጎባቸው አቅጣጫ እንደተሰጠባቸውም ታውቋል።
የዞኑ ምክር ቤት በጉባኤው በመጪዎቹ አራት አመታት ምን ስራ እንደሚሰራ፣እንዴት እንደሚሰራና እንዴት በቅንጅትና መግባባት ስኬታማ እንደሚሆንም ምክረሃሳቦች ቀርበዋል፡፡
በጉባኤው አፍሪካ አትሌቲክስ ኮንፌዴሬሽን ፕሬዘዳንት ሃመድ ካልካባ በክብር እንግድነት የተገኙ ሲሆን፣ ጉባኤው በሁሉም የኮንፌዴሬሽኑ አባል ዞኖች ተደርጎ ከተጠናቀቀ በኋላ የአፍሪካ አትሌቲክስ ኮንፌዴሬሽን ጉባኤ በመጪው ሚያዝያ የሚደረግ ይሆናል። ይህም ጉባኤው እ.አ.አ ሚያዝያ 23/2023 በዛምቢያ ሉሳካ የሚካሄድ ሲሆን በዚህ ጉባኤ የኮምፌዴሬሽኑ ፕሬዘዳንት ይመረጣል ተብሎ ይጠበቃል። ለዚህም የምስራቅ አፍሪካ አትሌቲክስ ዞን ድጋፉን ለሃመድ ካልካባ ለመስጠት ቃል ገብተል። ፕሬዘዳንት ሃማድ ካልካባ በበኩላቸው ዞኑ ለሚሰጣቸው ድጋፍ አመስግነው ድጋሚ ከተመረጡ በዞኑ ያለውን የአትሌቲክስ አቅም በደንብ ለመጠቀም እንደሚሰሩ ቃል ገብተዋል። በተጨማሪም ፕሬዘዳንቱ አፍሪካ በዓለም አትሌቲክስ በቂ ተወካይ እንዲኖራትም ጥረት እንደሚያደርጉ አክለዋል። ፕሬዘዳንቱ ‹‹እንደ አትሌትና እንደ ስፖርት ማህበረሰብ ሰላምን መደገፍ አለበን፣ ሰላም ከሌለ ስፖርት አይኖርመም›› ሲሉም ተናግረዋል።
የአትዮጵያ አትሌቲክሰ ፌዴሬሽን ፕሬዘዳንትና የዞኑ አትሌቲክስ ምክትል ፕሬዘዳንት ረዳት ኮሚሽነር ጄነራል ደራረቱ ቱሉ በበኩሏ፣ በአለም ደረጃ የምስራቅ አፍሪካ አትሌቶች በውጤት ረገድ የበላይነቱን የሚይዙ ቢሆንም እንደ አገልግሎታቸውና ውጤታቸው በአለም ደረጃ የሚገባቸውን ቦታ አግኝተዋል ተብሎ እንደማይታመን ተናግራለች። ደራርቱ አያይዛም እንደ ምስራቅ አፍሪካና እንደ አጠቃላይ እንደ አፍሪካም ጭምር በአለም አቀፍ አትሌቲክስ ቦታ ማግኘት እንደሚያስፈልግና የሚወጡ ህጎችም ላይ መወያየት እንደሚያስፈልግ አስረድታለች። በአሁኑ ወቅት አፍሪካ በአለም አቀፍ አትሌቲክስ ውስጥ ሶስት ተወካይ እንዳላትና ይህን ቢያንስ ወደ ስድስት ለማሳደግ መስራት አንደሚገባም ገልፃለች። በምስራቅ አፍሪካም የተሻለ አትሌቲክስንና የተሻለ ውጤታማ አትሌቶችን ለማፍራትም ጥረት እንደሚደረግ አክላለች። በተጨማሪም ሁሉም ፌዴሬሽኖች በማዘወተሪያ ቦታዎች መስፋፋት ላይ መስራት አንደሚገባ ስራ አስፈፃሚው በውይይቱ ማሳቱን ደራርቱ አብራርታለች።
የምስራቅ አፍሪካን አትሌቲክስ በጣም እያሰጋ ያለው አበረታች ቅመም(ዶፒንግ) በመሆኑ ይህን ችግር ለመቆጠጠር በርካታ ስራ እንደሚሰራ የተናገረችው ደራርቱ፣ በመጨረሻም ለሃገራችን ሰላም ሁሉም የድርሻውን ሊወጣ ይገባዋል ስትል መልዕክቷን አጋርታለች፡፡
አለማየሁ ግዛው
አዲስ ዘመን  ጥር 9 /2015
የኢትዮጵያ ብሔራዊ ቡድን በቻን ዋንጫ የመጀመሪያ ጨዋታውን ከትናንት በስቲያ ከሞዛምቢክ ጋር አድርጎ 0ለ0 በሆነ ውጤት አጠናቋል። ዋልያዎቹ በዚህ ውድድር በምድብ አንድ ከአዘጋጇ አልጄሪያ፣ ሊቢያና ሞዛምቢክ ጋር መደልደላቸው የሚታወቅ ሲሆን በውድድሩ ረጅም ርቀት ይጓዛሉ ተብሎ ከሚጠበቁ ቡድኖችም ተጠቃሽ ናቸው። ይሁን እንጂ ከሞዛምቢኩ ጨዋታ በኋላ ዋልያዎቹ በውድድሩ ረጅም ርቀት ይጓዛሉ የሚለው ግምት የመሳካቱ ነገር አጠራጣሪ ሆኗል።
ዋልያዎቹ በዚህ የውድድር መድረክ ለሦስተኛ ጊዜ እንደመሳተፋቸው ካለፉት ሁለት የተሳትፎ ታሪካቸው የተሻለ ውጤት ያስመዘግባሉ የሚል እምነት ተጥሎባቸዋል። በተጨማሪም ዋልያዎቹ ባለፈው ግንቦት በአፍሪካ ዋንጫ ማጣሪያ ትልቁን የግብጽ ብሔራዊ ቡድን ከጨዋታ ብልጫ ጋር 2ለ0 ማሸነፋቸው ቻን ላይ የተለየ ትኩረት እንዲሰጣቸው አድርጓል። ምክኒያቱም ያንን አስደናቂ ጨዋታና ድል ፈርኦኖቹ ላይ ማስመዝገብ የቻለው የዋልያዎቹ ስብስብ ከሞላ ጎደል በዚህ የቻን ውድድር ላይ ተካቷል። አማካዩ ሽመልስ በቀለና አጥቂው አቡበከር ናስር በውጪ ሊጎች የሚጫወቱ ተጫዋቾች እንደመሆናቸው በዚህ ውድድር ከዋልያዎቹ ጎን አይሰለፉም። በተረፈ ግን ግብጽን ካሸነፈው ቡድን ዋልያዎቹ ያጡት ወሳኝ ተጫዋች ዳዋ ሆጤሳ ነው። ከዚህ አኳያ ዋልያዎቹ ሞዛምቢክን በቀላሉ ያሸንፋሉ ብሎ ማሰብ ጤናማ ነበር። ያምሆኖ ግን ዋልያዎቹ የምድቡን ቀላል ተጋጣሚ መረብ መድፈር ሳይችሉ ቀርተዋል። ዋልያዎቹ ምናልባትም በዚህ ውድድር የግድ ማሸነፍ ካለባቸው ሞዛምቢክን ነበር። ግን አልሆነም። ይህም በውድድሩ ለመቆየት ያላቸውን እድል ያጠበበ ሲሆን በቀጣይ ሁለት የምድብ ጨዋታዎችም ጫና ውስጥ እንዲገቡ አድርጓቸዋል።
ዋልያዎቹ በሞዛምቢኩ ጨዋታ የነበራቸው እንቅስቃሴ ከቁጥር አንጻር ይገለጽ ከተባለ በኳስ ቁጥጥርና በጨዋታ የበላይነት ጥሩ ነበሩ ብሎ መደምደም ይቻላል። ይሁን እንጂ የገጠሙት እጅግ በጣም የመቀናጀት ችግር ያለበትን ቡድን እንደመሆኑ ግብ ማስቆጠር አለመቻላቸው ዋልያዎቹ ብዙ ችግሮች እንዳሉባቸው አመላካች ነው። ዋልያዎቹ የግድ በውድድሩ ለመቆየት እነዚህን ችግሮች በቀጣይ የምድብ ጨዋታዎች አርመው መገኘት ይኖርባቸዋል።
በቅዳሜው ጨዋታ በተለይም በሁለተኛው ግማሽ ላይ ለቀጣይ ሁለት ጨዋታዎች ዋልያዎቹ ማረም ያለባቸውን ችግሮች ፍንትው አድርገው አሳይተዋል። የአሰልጣኝ ውበቱ አባተ ቡድን የውሳኔ፣ የጉጉት፣ የጨራሽነት ችግሩን በቀጣይ ጨዋታዎች መቅረፍ አለበት።
የአሰልጣኝ ውበቱ አባተን የተጫዋቾች ምርጫ ማክበር ተገቢ ቢሆንም ቡድኑ በሁለቱ ጨዋታዎች የሚያጣውን ነገር ከሞዛምቢኩ ጨዋታ የግድ መማር ይጠበቅበታል። የዋልያዎቹ ሁለቱ ቀጣይ ተጋጣሚዎች መስመር ላይ የተሻለ እንቅስቃሴ በማድረግ አደጋ መፍጠር የሚችሉ ናቸው። የግማሽ ሜዳ አጠቃቀም አቅማቸው ያደገ ነው። ሩጫዎቻቸው እና ረዣዥም ኳሶቻቸውም ለመከላከል እና ለመቋቋም ይከብዳሉ። ይህ ማለት በሞዛምቢኩ ጨዋታ ከሁለቱ ቀጣይ ተጋጣሚዎች አንፃር ደካማ የነበረውን ሞዛምፒክ ሲገጥሙ የፈጠሯቸውን ስህተቶች እና የአጨራረስ ድክመቶች በቀጣዮቹ ሁለቱ ጨዋታዎች እንዲሁ በቀላሉ የሚታዩ ሳይሆን ዋጋ የሚያስከፍሉ ናቸው።
ግብ ጠባቂው ፋሲል ገብረሚካኤልም ሜዳ ውስጥ ያለውን የዕርጋታና የግል ቁጥጥሩን ማሳደግ አለበት። አንዳንድ የሚወስናቸው ውሳኔዎች ቡድኑንም የእሱንም የእግርኳስ ዘመን እድገት የሚቀንሱ ናቸው። በተፈጥሮው ጥሩ ግብ ጠባቂ ነው። ነገር ግን የሜዳ ውስጥ አቅሙን ማሳደግ ይኖርበታል።
የዋልያዎቹ ስብስብ ከዛሬ 15 አመት በፊት ይነሳበት የነበረው የአጨራረስ ችግር ዛሬም አብሮት አለ። ቡድኑ እንደፈለገው ኳስ ይነጥቃል ኳስ ያደራጃል በፈለገው ሰዓት የተቃራኒ ቡድን ክልል ውስጥ ይደርሳል፣ የአንድ ሁለት እንቅስቃሴዎቹም ጥሩ ናቸው፣ ነገር ግን ይሄ ኳስ እና መረብን ካላገናኘ ሶስት ሊገኝ አይችልም።
የወዳጅነት ጨዋታ ጥቅሞች ይሄና መሰል ችግሮችን ለመቅረፍ ነው። ምክንያቱም ከልምምድ በላይ ጨዋታ የቡድኑን ደካማና ጠንካራ ጎን ያሳያልና።
ሞዛምቢኮች በሁለተኛው አጋማሽ እራሳቸውን ፈልገው አግኝተዋል ማለት ይቻላል። ምክንያቱም ዋልያዎቹ ኳስን መቆጣጠር እንጂ ወደ ጎል ለመቀየር ያላቸው ችኮላ ውጤታማ እንደማያደርጋቸው ተረድተዋል።
በእግር ኳስ ልምድ ወሳኙ ነገር ነው። ለዚህ ነው ልምድ ያስተማራቸውን ተጫዋቾች የየክለብም ይሁን የብሔራዊ ቡድን አሰልጣኞች የሚፈልጓቸው። አሰልጣኝ ውበቱ በጉዳት ቡድኑ ውስጥ የሌሉትን እንደ ዳዋ ሆጤሳ ዓይነት ተጫዋቾች የሚተካ አዲስ ትውልድ መመልከት ያለባቸው ወቅትም አሁን ነው። ይህንንም አሰልጣኙ ነገ በሁለተኛው የምድብ ጨዋታ አዘጋጇ አልጄሪያን በኔልሰን ማንዴላ ስቴድየም ሲገጥሙ አስበውበት ወደ ሜዳ እንደሚገቡ ይጠበቃል።
ቦጋለ አበበ
አዲስ ዘመን  ጥር 8/ 2015 ዓ.ም
እአአ በ2007 የአፍሪካ እግር ኳስ ኮንፌዴሬሽን (ካፍ) ስራ አስፈጻሚ ኮሚቴ አባላት በደቡብ አፍሪካዋ ጆሃንስበርግ ባደረጉት ጉባኤ በአንድ ጉዳይ ላይ ከውሳኔ ደረሱ። ይኸውም በአገር ውስጥ ሊጎች ለሚጫወቱ የእግር ኳስ ተጫዋቾች ተጨማሪ እድል ለመስጠት አገራቸውን የሚወክሉበትና የሊጋቸውንም ጥንካሬ ለተቀረው ዓለም የሚያንጸባርቁበትን ውድድር ማሰናዳት ነበር። በቀጣዩ ዓመትም የአፍሪካ ዋንጫ ይካሄድ ስለነበር እአአ በ2009 ይህ ሃሳብ ወደ ተግባር ተቀይሮ በኮትዲቯር አዘጋጅነት በስኬት የመጀመሪያው የአፍሪካ ቻምፒዮን ሺፕ (ቻን) ተካሄደ። በዚህ ውድድር ላይም ዴሞክራቲክ ኮንጎ ጋናን በመርታት ከ35 ዓመታት ድርቅ በኋላ የመጀመሪያውን ዋንጫ በእግር ኳስ ስፖርት ማግኘት ችላለች።
የኮንፌዴሬሽኑ ሃሳብ በእርግጥም ፍሬያማ መሆኑ የተረጋገጠው በዚህ ሁኔታ ነበር። በርካታ ተጫዋቾቿ በአውሮፓ እና ሌሎች አህጉራት ሊጎች ለሚጫወቱት እንዲሁም በድህነት ምክንያት ዜግነታቸውን ቀይረው ባእድ አገራትን ለሚወክሉባት የአፍሪካ እግር ኳስ ተጫዋቾች አማራጭ ለመሆን ችሏል። ላላደጉት የአፍሪካ አገራት ሊጎችም ትልቅ ዕድልን ያበረከተው ይህ ውድድር በተጫዋቾቹና በውድድሩ ጥራት የሊጎቹ ቁመና እንዲፈተሽ አስችሏል። ምልከታ ያጡ ነገር ግን በስፖርቱ ትልቅ ደረጃ መድረስ የሚችሉ ወጣት የእግር ኳስ ተጫዋቾችም የውድድር እድል ከማግኘት ባለፈ በዚህ ውድድር አማካይነት ከተቀረው ዓለም ጋር መገናኘት ችለዋል።
የሞሮኮ ብሄራዊ ቡድን አባልና የላሊጋው ክለብ ሪያል ቫላዶሊድ ተጫዋች የሆነው ጃዋድ ኤል ያኒክ አሁን ለደረሰበት ስፍራ መሰረት የሆነው እአአ በ2018 አገሩ ዋንጫውን ባነሳችበት ውድድር ላይ የላቀ ብቃቱን ማስመስከሩ ነው። የቶትንሃሙ ተጫዋች ይቬስ ቢሱማ፣ የዌስትሃም ዩናይትዱ ናየፍ አጉዌርድ፣ የቀድሞው የኦሎምፒያኮስ ተጫዋቹ ሂላል ሱዳኒ፣ ለቡልጋሪያው ክለብ የሚጫወተው ናይጄሪያዊው ሼሁ አብዱላሂ፣ በዚህ ረገድ ተጠቃሽ ናቸው። እነዚህ ተጫዋቾች ከብዙ በጥቂቱ ለማሳያ ያህል ተነሱ እንጂ ይህ ውድድር ለበርካቶች ህልም መሰላል ሆኗቸዋል።
ኡጋንዳዊው የእግር ኳስ አሰልጣኝ ጆኒ ማክንስትሪ ይህንኑ ሃሳብ የሚጋራ ሲሆን፤ በዓለም ላይ ከሚካሄዱ የእግር ኳስ ውድድሮች ሁሉ ቻን ትክክለኛው የተጫዋቾች መታያ መሆኑን ይጠቁማል። ከተለያዩ ዓለማት የተጫዋች መልማዮችን የሚጋብዝ ውድድር በመሆኑ ጠቀሜታው እጅግ ከፍተኛ መሆኑንም ያብራራል። ከተጫዋቾች ባለፈም ሊጎች የቴሌቪዥን ምልከታ ግብዣ የሚያገኙበት መድረክ ስለመሆኑ እንዲሁም በአፍሪካ ዋንጫ እና ሌሎች ውድድሮች የተሳታፊነት ዕድል ለማያገኙ ብሄራዊ ቡድኖች ትልቅ የውድድር መድረክም ነው። ይህ የአሰልጣኙ እይታ ብቻም ሳይሆን ለውጪ አገራት የእግር ኳስ ክለቦች የሚጫወቱ የእግር ኳስ ተጫዋቾች የሌሏቸውና በአህጉር አቀፍ ደረጃ እግር ኳሳቸው ያላደጉ አገራትም ከትልልቅ ቡድኖች ጋር ተፎካካሪ የሚሆኑበትን ሁኔታ የሚፈጥር መሆኑም በተግባር የታየ ነው።
ዓለም አቀፉን እግር ኳስ በሚመራው ፊፋ ዕውቅና የተሰጠው ውድድሩ በፊፋ ካላንደር መሰረት እንዲመራ በመደረጉ እዲሁም በሌሎች ምክንያቶችም እአአ በ2011 ሁለተኛው የቻን ውድድር በሱዳን ከተካሄደ በኋላ ቀጣዩ ውድድር ሶስት ዓመታትን ዘግይቶ ነበር የተደረገው። በቶታል ስፖንሰር አድራጊነት በሚመራው በዚህ ውድድር ላይ ዴሞክራቲክ ኮንጎ እአአ በ2009 እና 2016 ዋንጫውን ያነሳች ሲሆን፤ ሞሮኮ ደግሞ በተከታታይ እአአ በ2018 እና 2020 አሸናፊ በመሆን ከፍተኛውን የስኬት ታሪክ ይጋራሉ። ሊቢያ እና ቱኒዚያ ደግሞ የተቀሩትን ዋንጫዎች ማሳካት የቻሉ አገራት ሆነዋል።
በርካታ ውድድሮች በተያዘላቸው መርሃ ግብር መሰረት እንዳይካሄዱ መሰናክል የሆነባቸው ዓለም አቀፉ ወረርሽኝ ኮቪድ 19 ይህንን ውድድርም ለአንድ ዓመት እንዲራዘም አድርጎታል። በመሆኑም የቻን ውድድር ለሰባተኛ ጊዜ ዘንድሮ በሰሜን አፍሪካዊቷ አገር አልጄሪያ አስተናጋጅነት መካሄድ ከጀመረ ዛሬ ሶስተኛ ቀኑን ይዟል። ውድድሩ ለመጀመሪያ ጊዜ 18 ቡድኖች የሚሳተፉበት ቢሆንም ቻምፒዮናዋ ሞሮኮ ከአዘጋጇ አገር ጋር ባላት ፖለቲካዊ ተቃርኖ ምክንያት ራሷን ከውድድሩ አግልላ ጨዋታው በ17 ቡድኖች መካከል መካሄዱን ቀጥሏል። ከተሳታፊ አገራቱ መካከል አንዷ ኢትዮጵያ ስትሆን ብሄራዊ ቡድኗ ለሶስተኛ ጊዜ በመድረኩ ተካፋይ ለመሆን በቅቷል። ባለፉት ሁለት ተሳትፎዎች ተጠቃሽ የሆነ ውጤት ባይመዘገብም በዚህ ዓመት ግን ካለፉት ጊዜያት የተሻለ ተወዳዳሪ ለመሆን መታቀዱ የሚታወቅ ነው።
ብርሃን ፈይሳ
አዲስ ዘመን ጥር 7 ቀን 2015 ዓ.ም
በአገር አቀፍ ደረጃ ትልቅ እንቅስቃሴ ከሚደረግባቸው የስፖርት መድረኮች አንዱ በሰራተኛው መካከል የሚካሄደው ስፖርታዊ ውድድር ነው። በኢትዮጵያ ሰራተኛ ማህበራት ኮንፌዴሬሽን (ኢሰማኮ) አማካኝነት በየዓመቱ በሶስት የተለያዩ መድረኮች የሚካሄዱ ስፖርታዊ ውድድሮች በርካታ ቁጥር ያለው ተሳታፊ የሚያስተናግዱ ናቸው። የበጋ ወራት ውድድሮች፣ አገር አቀፍ የሰራተኞች ውድድርና ዓለም አቀፉን የሰራተኞች ቀን ሜይዴይን አስመልክቶ የሚካሄዱት ሶስት የውድድር መድረኮች በኢትዮጵያ ረጅም ዓመት ያስቆጠሩ ናቸው። እነዚህ የውድድር መድረኮች የተለያዩ ተቋማትና ድርጅቶች በሺዎች የሚቆጠሩ ሰራተኞቻቸውን የሚያሳትፉባቸው ቢሆኑም የኮቪድ-19 ወረርሽኝ 2012 መጋቢት ላይ ከተከሰተ በኋላ ባለፉት ሶስት ዓመታት ተቋርጠው ቆይተዋል። ከነገ ጀምሮ ግን በሰራተኛው የበጋ ወራት ውድድሮች እንደሚቀጥሉ የኢሰማኮ የስፖርት ክፍል አሳውቋል።
የበጋ ወራት ውድድሮች የመክፈቻ መርሃግብር ነገ በኢትዮጵያ ወጣቶች ስፖርት አካዳሚ ሲጀመር ከአርባ በላይ የሰራተኛ ስፖርት ማህበራት ተሳታፊ ይሆናሉ። የኢሰማኮ የማህበራዊ ጉዳይ መምሪያ ኃላፊና የስፖርት ኮሚቴ ሰብሳቢ አቶ ፍሰሃፂዮን ቢያድግልኝ ለአዲስ ዘመን እንደገለጹት፣ የኮቪድ-19 ወረርሽኝ መከሰቱን ተከትሎ የጤና ሚኒስቴር ያወጣውን ክልከላና መመሪያ ተከትሎ ውድድሮች ተቋርጠው ቢቆዩም ሰራተኛው በያለበት አካባቢ በማህበረሰብ አቀፍ ስፖርታዊ እንቅስቃሴዎች እንዲሳተፍ ሲደረግ ቆይቷል። አሰልጣኞችም ከኢትዮጵያ ኦሊምፒክ ኮሚቴ፣ ከአዲስ አበባ ወጣቶችና ስፖርት ቢሮ፣ ከባህልና ስፖርት ሚኒስቴር እንዲሁም ከተለያዩ የስፖርት ባለድርሻ አካላት ጋር በመተባበር የተለያዩ ስልጠናዎችን ሲወስዱና ሰራተኞችን ማህበረሰብ አቀፍ ስፖርታዊ እንቅስቃሴዎች ሲያሰሩ እንዲሁም ወረርሽኙን በስፖርት እንዲከላከሉ ሲያደርጉ ሰንብተዋል። ከአዲስ አበባ ፐብሊክ ሰርቪስ፣ ከአዲስ አበባ ውሃና ፍሳሽ ባለስልጣን፣ ከአንበሳ የከተማ አውቶብስ አገልግሎት ድርጅትና ሌሎች ተቋማትም ጋር በቅርበት በርካታ ስራዎች ሲከናወኑ ቆይተዋል። የኢሰማኮ ስፖርት ክፍል ለስፖርታዊ ውድድሮቹ የተለያዩ መመሪያዎችን ከማዘጋጀት ጀምሮ ከኢትዮጵያ እግር ኳስ ፌዴሬሽን ጋር በመተባበር በርካታ አሰልጣኞች ልዩ ልዩ ስልጠናዎችን እንዲያገኙ ሲሰራ መቆየቱንም አቶ ፍስሃፂዮን አስታውሰዋል።
“የአገራችን የሰላም ሁኔታ ወደ ጥሩ ደረጃ እየተመለሰ መምጣቱን ተከትሎ የሰራተኛው ስፖርት ለወዳጅነት፣ ለሰላምና አንድነት እንደመሆኑ ሰራተኛውን አሁን ላይ ለማንቀሳቀስ ታስቧል” ያሉት የስፖርት ኮሚቴው ሰብሳቢ ስፖርት ድንበር የሌለው የሰላም መድረክ እንደመሆኑ በሁሉም አቅጣጫ ያለውን ሰራተኛ በዚህ ወቅት በውድድሮች አማካኝነት እንዲገናኝ ማድረግ ጥቅሙ የጎላ መሆኑን አስረድተዋል። በዚህም ተቋርጦ የነበረውን የሰራተኞች ስፖርት ውድድር “የሰራተኛው ስፖርት ለጤንነት፣ ለወዳጅነትና ለምርታማነት” በሚል መርህ ከነገ ጀምሮ እንዲቀጥል ተደርጓል። ይህም በስፖርታዊ መድረኮቹ ሰራተኛው የሰላምን መዝሙር እንዲዘምርና እንዲያጠናክር ትልቅ አስተዋጽኦ እንደሚያበረክት ይጠበቃል። “የዓለም ሰራተኞች ማህበር መርህ ተባበሩ ነው፣ የሰራተኛው ትብብርም ድንበር የለሽና ዓለም አቀፍ ነው፣ ሰራተኛውን ብሔር ፆታ የሚለየው አይደለም” ያሉት የስፖርት ኮሚቴው ሰብሳቢ ስፖርትም ይህን የሚያጠናክር ሁነኛ መድረክ በመሆኑ በዚህ ዓመት በሰራተኛው መካከል የሚካሄዱ ውድድሮች ተጠናክረው እንደሚቀጥሉ ተናግረዋል።
ከነገ ጀምሮ በሚካሄደው የሰራተኞች የበጋ ወራት ውድድሮች ከአርባ በላይ ስፖርት ማህበራት የተውጣጡ ስምንት መቶ ስልሳ ወንዶችና ሁለት መቶ አርባ ስድስት ሴቶች በአጠቃላይ ከአንድ ሺ አንድ መቶ በላይ ተሳታፊዎች በአስር የተለያዩ ስፖርቶች እንደሚፎካከሩ ይጠበቃል። በተለያዩ ስፖርቶች የሚደረጉ ውድድሮች እንደከዚህ ቀደሙ በአዲስ አበባና አካባቢዋ በሚገኙ የተለያዩ የስፖርት ማዘውተሪያ ስፍራዎች የሚከናወኑ ሲሆን ሰራተኞችም እርስበርስ ልምድ የሚለዋወጡበት፣ የሚዝናኑበት የራሳቸው መድረክ እንደመሆኑ በውድድር ስፍራዎች በመገኘት ፉክክሮችን እንዲመለከት አቶ ፍስሃፂዮን ጥሪ አስተላልፈዋል። መገናኛ ብዙሃንም ይህን በርካታ ተሳታፊዎች የሚያፎካክር ትልቅ የስፖርት መድረክ በመከታተልና መረጃዎችን ለህዝብ በማድረስ እንዲተባበሩ ጠይቀዋል።
ነገ የሚጀምረው የሰራተኛው የበጋ ወራት ስፖርት ውድድር በሰራተኛው መካከል ከሚካሄዱት መሰል ውድድሮች ትልቁ መድረክ ሲሆን ለስድስት ወራት ያህልም ይቆያል። የዘንድሮው የበጋ ወራት ውድድርም ነገ ተጀምሮ እስከ መጪው ሰኔ አጋማሽ እንደሚቆይ ተጠቁሟል።
ቦጋለ አበበ
አዲስ ዘመን  ጥር 6/ 2015 ዓ.ም
በ16 ክለቦች መጋቢት 18/2012ዓ.ም ህጋዊ ዕውቅና አግኝቶ የተቋቋመው የኢትዮጵያ ፕሪሚየር ሊግ አክሲዮን ማህበር፤ በፕሪሚየርሊጉን እየመራ በርካታ አበረታች ለውጦችን በማሳየት ሶስተኛ ዓመቱን አስቆጥሯል፡፡ ስፖርት በምን መልኩ ገቢ ማመንጨት ይችላል? የሚለውን ጥያቄ በአጭር ጊዜ በመመለስ በኢትዮጵያ የመጀመሪያ የሆነውን አብሮ የመስራት ስምምነት ከዲኤስ ቲቪ ጋር በማድረግ ለሌሎችም ተምሳሌት መሆን ችሏል፡፡ በሊጉ የሁለት አስርት ዓመታት ጉዞም በርካታ አዳዲስ ነገሮችን በማሳየትም ውድድሩ አንድ እርምጃ እንዲሻገር ምክንያት ሆኗል፡፡ አሁን ደግሞ ያለፈበትን ለመገምገም እንዲሁም መጪውን ጊዜ የሚያመላክተው የልማት ፍኖተ ካርታ አዘጋጅቷል፡፡
ከክለቦች ጋር በተያያዘ አሁንም በርካታ ክፍተቶች የሚስተዋሉ ሲሆን፤ በዓለም አቀፍ ደረጃ ክለቦች ማሟላት የሚገባቸውን መስፈርት እንዳጓደሉም ዓመታትን ዘልቀዋል፡፡ ይህንን ጨምሮ አክሲዮን ማህበሩ በእስካሁኑ ቆይታው ያሉትን ደካማና ጠንካራ ጎኖች ለመለየት የሚያስችለው ጥናት ተዘጋጅቷል፡፡ ጥናቱም የስፖርቱ ባለድርሻ አካላት በተገኙበት ቀርቦ ውይይትም ተካሂዶበታል፡፡ ይህ የግምገማ ጥናት እና ፍኖተ ካርታ እንዲዘጋጅ መነሻ ምክንያቶችም ሊጉ እና የውድድር ስርዓቱ ምን መምሰል አለበት፣ ከግለሰብ እስከ ማህበረሰብ ያለው ሚና፣ ከኢትዮጵያ እግር ኳስ ፌዴሬሽን ጋር ያለው ግንኙነት ምን ይመስላል እንዲሁም ሊጉን ዘመናዊ ለማድረግ የሚያስችሉ ምክረ ሃሳቦችን ለማግኘት ነው፡፡
ጥናቱ የተዘጋጀው በባለሙያዎች ሲሆን፤ 1ዓመት ከ6 ወራት ጊዜ እንደወሰደበትም ተጠቁሟል፡፡ በዚህም የ140 ሀገራት ተሞክሮ፣ ከ200 በላይ ሳይንሳዊ ግኝቶች፣ ዓለም አቀፍና ሀገር አቀፍ የህግ ማዕቀፎች፣ ድርጅታዊ ሰነዶች እንዲሁም ከ90 በላይ የሚሆኑ ባለድርሻ አካላት እይታ ግብዓት መሆን ችለዋል፡፡ ጥናቱ ከሜዳ ውጭ ባሉ ጉዳዮች ላይ ትኩረቱን ያደረገ ሲሆን፤ ምክረ ሀሳቦችንም አጠቃሎ የያዘ መሆኑም ጥናቱን ያካሄዱት ዶክተር ጋሻው አብዛ ትናንትና ከትናንት በስቲያ በገለጻቸው ወቅት ጠቁመዋል፡፡
የጥናቱን መካሄድ ተከትሎም የአክሲዮን ማህበሩ ቦርድ ሰብሳቢ መቶ አለቃ ፈቃደ ማሞ፤ አክሲዮን ማህበሩ ከተመሰረተ ጀምሮ ሊጉን ለማሳደግ የተለያዩ ስራዎች መከናወናቸውን ገልጸዋል፡፡ በፕሪሚየር ሊጉ እንዲሁም በኢትዮጵያ እግር ኳስ ያሉ ችግሮችን ለመመለስ መሰል ጥናቶች ጠቃሚ ናቸው፡፡ በመሆኑም እንደተለመደው ከውይይት በኋላ በተጨማሪ ሃሳቦች ዳብሮ ተግባራዊ እንዲሆን ጥሰት እንደሚደረገ ተናግረዋል። በመሆኑም ከአክሲዮን ማህበሩ ባለፈ የኢትዮጵያ እግር ኳስ ፌዴሬሽን፣ የኢፌዴሪ ባህልና ስፖርት ሚኒስትር እንዲሁም የህዝብ ተወካዮች ምክር ቤት አባላትም ለተግባራዊነቱ እገዛ እንዲያደርጉ ጠይቀዋል፡፡
የኢትዮጵያ እግር ኳስ ፌዴሬሽን ጽህፈት ቤት ኋላፊ ባህሩ ጥላሁን፤ አክሲዮን ማህበሩ ሊጉን የማስተዳደር ኃላፊነቱን ከፌዴሬሽኑ ከወሰደ በኋላ ውጤታማ የሆነ ስራ በማከናወን ላይ  መሆኑን አብራርተዋል፡፡ ከዚህ ባለፈ በእግር ኳስ ላይ ያተኮረ ጥናታዊ ጽሁፍ በማዘጋጀት ለውይይት በማቅረቡ ምስጋና እንደሚገባውም ጠቁመዋል፡፡ ፌዴሬሽኑን ጨምሮ የባለድርሻ አካላት መሰል ጥናቶች ሊበረታቱ ይገባል ያሉ ሲሆን፤ በእግር ኳሱ ያሉ ችግሮችም እንዲቀረፉ እገዛ እንደሚያደርግ አብራርተዋል።  ችግር ፈቺ ጥናቶች ላይ የሚቀርቡ ምክረ ሃሳቦችን ወደ ተግባር ለማስገባትም ፌዴሬሽኑ የድርሻውን እንደሚወጣ አረጋግጠዋል፡፡
የኢፌዴሪ ባህልና ስፖርት ሚኒስትር የስፖርት ዘርፍ ሚኒስትር ዴኤታ አምባሳደር መስፍን ቸርነት በበኩላቸው፣ እግር ኳሱ በዘመናዊ መንገድ አለመመራቱ ውጤታማ እንዳይሆን ያደረገው መሆኑን ጠቅሰዋል፡፡ ክለቦችም በዓለም አቀፍ እንዲሁም ሀገር አቀፍ መስፈርቶችን አሟልተው ቢደራጁ ጥራት ያላቸው እግር ኳስ ተጫዋቾችን ለማፍራት እንደሚያግዝ ተናግረዋል። በስፖርት የሚያጋጥሙ ችግሮችን ለመፍታት መሰል ጥናቶች ጠቀሜታቸው የላቀ መሆኑን የጠቆሙት አምባሳደር መስፍን፣፡ ሚኒስትር መስሪያ ቤቱም በዚህ ረገድ እገዛውን አጠናክሮ እንደሚቀጥል ገልጸዋል፡፡
የኢትዮጵያ ፕሪሚየር ሊግ አክሲዮን ማህበር  ገና ከምስረታው  ራሱን ማወቅና  ያለበትን ደረጃ  መረዳት ላይ ትኩረት አድርጎ  ሊጉን የማስጠናት ስራ እንደሰራ የገለጸ ሲሆን ለዚህም ሁለት ነጥብ አራት ሚሊየን ብር ወጪ አድርጓል።
በጥናቱ የሊጉን አጠቃላይ ገጽታ፣ የሊጉ ነባራዊ ሁኔታ፣ ተቋማዊ እሴት፣ የአሰራር ስርአትና  የአመራር ሂደት፣ የፋይናንስና የገቢ አስተዳደር፣ የሚወርዱና የሚወጡ ክለቦች፣ የተጨዋቾች ደመወዝ አከፋፈል ሂደት፣ የኢትዮጵያ እግር ኳስ ፌዴሬሽንና ሊጉ ልዩነትና አንድነትን ተዳሰዋል። በሊጉና በፌዴሬሽኑ መሃል ያለው አንድነትና ልዩነት ላይም ምክረ ሀሳብ ቀርቧል።
ሁለቱም ተቋማት መስመር እንዲሰመርላቸው የሚፈልጓቸውን የዳኞችን አስተዳደር፣ የአሰልጣኞች አስተዳደርና የተጨዋቾች ቅጥርና ዝውውር ላይ መፍትሄ የሚያመጣ ምክረ ሃሳብ የቀረበ ሲሆን ለዚህ ሲባል የ14 አገራትን ልምድ  ተመርምሯል። “ዘርፈ ብዙ የግምገማ ጥናትና የልማት ፍኖተ ካርታ” በሚል የተደረገው ጥናት የኢትዮጵያን እግር ኳስ የደረሰበትን ደረጃና ያለበት እውነት እንዲሁም ያለውን ሀብት  በተመለከተ የተደረገው ጥናት  መፍትሄ የሚያመጣና ችግሮችንም የሚያስወግድ እንደሚሆን ተስፋ ተደርጎበታል።
ብርሃን ፈይሳ
አዲስ ዘመን  ጥር 5/ 2015 ዓ.ም
ባለፉት አስር ዓመታት ገደማ በኢትዮጵያ የተለያዩ ከተሞች በርካታ ግዙፍ ስቴድየሞች ግንባታ ቢጀመርም ሙሉ በሙሉ ተጠናቀው ለአገልግሎት ክፍት የሆኑ የሉም። በከፊል ተጠናቀው አገልግሎት ለመስጠት ጥረት ያደረጉ ጥቂት ስቴድየሞችም ቢሆኑ አንዳቸውም ለዓለም አቀፍ ውድድሮች ብቁ መሆን አልቻሉም። ይህም የሆነው ለግንባታ የሚበጀተው ገንዘብ አንዳንዱ በሙስና ተመዝብሮና ግንባታውም ደረጃውን ጠብቆ መሰራት ስላልቻለ መሆኑ በተደጋጋሚ ተነግሯል። በጅምር የቀሩና የተሻለ ይዞታ ላይ የሚገኙ ስቴድየሞች የካፍና ፊፋ ውድድሮችን ዝቅተኛ መስፈርት ማለፍ ባለመቻላቸው የኢትዮጵያ የእግር ኳስ ብሔራዊ ቡድን በገለልተኛ ሜዳ እየተሰደደ ጨዋታዎችን ለማድረግ ተገዷል። በዚህም ኢትዮጵያ በርከት ያለ የውጪ ምንዛሪ ማውጣት ግድ ብሏታል።
እየተገነቡ ከሚገኙ ስቴድየሞች መካከል አንዱ የሆነው የአቃቂ ቃሊቲ ዞናል ስቴድየም ለረጅም ዓመታት መጠናቀቅ ካልቻሉት አንዱ ነው። የዚህ ስቴድየም ግንባታ መጠናቀቅ እንደሌሎቹ ሁሉ የዘወትር ጥያቄ ሲሆን በሌሎች ስቴድየሞች የታዩት ችግሮች እንዳይደገሙ የዚህን ስቴድየም ግንባታን በዚህ ዓመት ለማጠናቀቅ ጥረት እየተደረገ መሆኑን የአዲስ አበባ ከተማ ዲዛይንና ግንባታዎች ቢሮ ለአዲስ ዘመን ገልጿል። ቢሮው በርካታ ችግሮች ቢኖሩበትም በኢትዮጵያ ያለውን የስቴድየሞች ግንባታና የጥራት ደረጃ መጓደልን ለማስቀረት የአቃቂ ቃሊቲን ዞናል ስቴድየም በተገቢው መስፈርት መሰረት በመስራት እስከ መጪው ግንቦት መጨረሻ ድረስ ለማጠናቀቅ በልዩ ትኩረት እየሰራ መሆኑን ጠቁማል። ለዚህም በከተማ አስተዳደሩ አስተባባሪነት ስራውን ለማጠናቀቅ ጥረት እያደረገ እንደሚገኝ ቢሮው አስታውቋል። የስቴድየሙ ግንባታ ደረጃውን ጠብቆ በፍጥነት መጠናቀቅና ቀደም ሲል የነበሩትን የግንባታ አማካሪዎችና ባለሙያዎች እንደቀየረም ቢሮው ጠቁማል። ከዚህ በተጨማሪ ስቴድየሙ ቀደም ሲል የካፍና ፊፋን ደረጃ ስለማያሟላ የዲዛይን ማሻሻያዎች የተደረገለት ሲሆን፣ አሁን ላይ ዓለም አቀፍ ውድድሮችን ማስተናገድ በሚችልበት ደረጃ እየተገነባ እንደሚገኝ ታውቋል።
ስቴድየሙ ተገንብቶ ሲጠናቀቅ በውስጡ አራት የመልበሻ ክፍሎች፣ ትናንሽ ስብሰባ አደራሾች፣ ደረጃቸውን የጠበቁ መብራቶች፣ የተመልካች መቀመጫ ወንበሮች እንደሚገጠምለት የተጠቆመ ሲሆን፣ የመጫወቻ ሜዳው በተፈጥሮ ሳር የሚሸፈን ይሆናል። ለአትሌቲክስ የሚያገለግል የመሮጫ መም (ትራክ) ይዘረጋለታል። የሚዘረጋው መም የ100ሜትር መንደርደርያና አትሌቶች ውድድራቸውን ሲያጠናቅቁ ተንደርድረው የሚቆምበትን ያካትታል። ስቴድየሙ በዙሪያው የመለማመጃ ሜዳ፣ 25ሺ ካሬ የመኪና ማቆሚያና ሌሎች አገልግሎት ሊሰጡ የሚችሉ ነገሮች ያካተተ እንደሚሆንም ተገልጿል።
የስቴድየሙ ግንባታ በ2008 መጨረሻ እንደተጀመረና በ540 ቀናት (በ18 ወራት) ለማጠናቀቅ ታስቦ ወደ ስራ መገባቱን የአዲስ አበባ ዲዛይንና ግንባታዎች ቢሮ የአቃቂ ቃሊቲ ስቴድየም ኮንትራት አስተዳደር ዳይሬክተር አቶ ቢኒያም ተፈራ ይገልጻሉ። በወቅቱ ስራው እንዳይጀመር በርካታ እንቅፋቶች እንደነበሩ ያስታወሱት አቶ ቢኒያም፣ የይዞታ ማስከበርና በዚያም ምክንያት ስቴድየሙ ሊገነባበት ከታቀደው ቦሌ ክፍለ ከተማ ወደ አቃቂ ቃሊቲ ክፍለ ከተማ እንዲዞር ምክንያት እንደነበረ አስረድተዋል። ከዚህ ጋር ተያይዞም ግንባታው ለአንድ ዓመት ቆሞ እንደነበር አስታውሰው፣ ወደ ስራ ከተገባ በኋላ የግንባታ ዕቃዎች የዋጋ ጭማሪ ሌላ እንቅፋት መሆኑን ገልፀዋል። በዚህም ኮንትራክተሩ የዋጋ ማስተካከያ እንዲደረግለት በተደጋጋሚ ጥያቄ አቅርቦ በወቅቱ ምላሽ ባለማግኘቱ ግንባታው ሊዘገይ ችሏል። ይሁን እንጂ የዋጋ ማሻሻያ ጥናቱ አልቆ የከተማ አስተዳደሩም ምላሽ ተሰጥቶት ስራው በ2013 ድጋሚ ሊጀመር እንደተቻለ ተናግረዋል።
እንደ አቶ ቢኒያም ገለፃ፣ ለግንባታው የተመደበው በጀት 514 ሚሊዮን 392ሺ 809 ብር ቢሆንም የ211 ሚሊዮን ስራ ተሰርቶ ድጋሚ የዋጋ ማሻሻያ ማድረግ አስፈልጓል። በዚህም ለቀሪው ግንባታ 476 ሚሊዮን ብር ተጨምሮ በፊት ከተሰራው ማሻሻያ ጋር 791 ሚሊዮን ብር በጀት ተይዞ ስራው እንዲቀጥል ተደርጓል። ያም ሆኖ ፕሮጀክቱን ለማጠናቀቅ የሚፈጀው ገንዘብ ይሄ ብቻ እንዳልሆነ የገለፁት አቶ ቢኒያም፣ አሁን ባለው የግንባታ መሳሪያ የዋጋ ጥናት እየተደረገ በመሆኑ የቀሩ ስራዎች ሲጠናቀቁ በአጠቃላይ በግምት ወደ 1ቢሊዮንና ከዚያ በላይ ወጪ ሊጠይቅ እንደሚችል አብራርተዋል።
ስቴድየሙ 25ሺ ተመልካች የመያዝ አቅም እንዲኖረው ተደርጎ እየተገነባ ሲሆን፣ ግንባታው ሲጀመር በነበረው ዲዛይን መሰረት ተመልካች የመያዝ አቅሙ ከዚህ በታች ነበር። የስቴድየሙ ግንባታ ላይ የዲዛይን ማሻሻያ በመደረጉና ተጨማሪ ስራዎች በመካተታቸው የግንባታው አፈፃፀም ወደኋላ እንደጎተተ የገለፁት አቶ ቢኒያም፣ አሁን ላይ ግንባታው 76 በመቶ መድረሱን ተናግረዋል። የስቴድየሙ የጣሪያ ስራ በአሁኑ ወቅት እየተሰራ ሲሆን የጣሪያን ስራ ቀደም ሲል በፋይበር ግላስ ለመስራት ነበር የታቀደው። ይሁን እንጂ ፋይበር ግላስ ለኢንተርናሽናል ስቴድየም ተመራጭ ባለመሆኑ ወደ ፖሊካጎኒክ እንደተቀየረ ታውቋል። የስቴድየሙ ግንባታ ደረጃውን በጠበቀ መልኩ ከተጠናቀቀ በኋላ የባህልና ስፖርት ሚኒስቴር በባለቤትነት እንደሚያስተዳድረውም ታውቋል።
አለማየሁ ግዛው
አዲስ ዘመን ጥር 4 ቀን 2015 ዓ.ም
የሰርከስ ስፖርት ጅምራቸው በአዲስ አበባ ‹‹አዲስ አፍሪካ ሰርከስ ማህበር›› ውስጥ ነው። ከአስር ዓመታት በላይ አብረው በመስራት ወደ ተለያዩ አገራት በጋራ ጉዞ በማድረግ በስፖርቱ ትርኢቶችን አሳይተዋል። በአብሮነት ቆይታቸው በስፖርቱ ውጤት በማስመዝገብ ወደፊትም ከፍ ብለው አፍሪካን ሊያስጠሩ የሚችሉ ወጣቶች ናቸው።
በአሁኑ ወቅት በአሜሪካ ላስ ቬጋስ 165 ሚሊየን ዶላር በፈሰሰበት ሰርከስ ዱሶሌ ሾው ላይ ተመርጠዉ ስራቸውን ከሚያቀርቡ ወጣቶች መካካል ናቸው። እነዚህ የሰርከስ ስፖርት ጥበበኞች አራት ወጣቶች ሲሆኑ ለገሰ አባ፣ ብሩክ ሞገስ፣ ወንደወሰን ሽመልስ እና ኤፍሬም ፈቃደ ይባላሉ።
ከአስራ አምስት ዓመታት በላይ ስፖርቱን መስራታቸውን የሚናገረው ብሩክ ሞገስ፣ ወደ ሰርከስ ቡድኑ ከመግባታቸው በፊት ሁሉም በየግላቸው የተለያዩ የሰርከስ ማህበራት ውስጥ ይሰሩ እንደነበር ያስታውሳል። በአንድ ቡድን ውስጥ ተጠቃለው መስራት ከጀመሩ በኋላ አንዳቸው ለአንዳቸው ብርታት በመሆን ራሳቸውን በስፖርቱ በማጎልበት ዛሬ ትልቅ ደረጃ ላይ ደርሰዋል። “በዚህ አጋጣሚም የቡድን ሥራ ውጤታማ እንደሚያደርግ አይቻለሁ” ይላል ብሩክ ስለ ሰርከስ ቡድኑ ሲናገር። “እኛ ተግባብተን ተናበን እየሰራን ነው። ስራችንን የምንሰራው ስለዚህ አንዳችን ለአንዳችን ድጋፍ ነን ይህ ደግሞ ገና ከፍ ያደርገናል። ሁሉም በአብሮነት ሥራን ባህል ቢያደርግ ውጤታማ ሆነን የፈለግንበት ቦታ መድረስ እችላለን” የሚል እምነትም አለው።
በዚህ ስፖርት ለዓመታት መዝለቁን የሚናገረው ሌላኛው የቡድኑ አባል ወንደሰን ሽመልስ፣ “የምንሰራው በአገራችን ብዙም ያልተዘመረለት ነገር ግን ቢሰራበት በጣም የሚያዝናና፣ ውጤታማም የሚያደርግ ወጣቶችን ከአጓጉል ቦታዎች ከመዋል የሚታደግ ብዙዎች ራሳቸውን የሚፈትሹበት የስፖርት ዘርፍ የሆነውን የሰርከስ ስፖርት ነው” ይላል።
ለገሰ አባ በበኩሉ፤ ሁሉም ሙያ የራሱ የሆነ ሙያዊ ጥበብ እንዳለው ያስረዳል። ሰርከስ ደግሞ ጥበብን ብቻ ሳይሆን ልዩ ትኩረትን፣ አብሮነትንና መናበብን የሚፈልግ ስለሆነ ብዙዎች አይደፍሩትም። በመሆኑም በአገራችን እንደሌሎቹ ስፖርቶች አይነገርለትም ባይ ነው።
በተለያዩ አገራት እየዞርን ትርኢቶችን አቅርበናል የሚለው የሰርከስ ቡድኑ አባል ኤፍሬም፤ በጀርመን፣ ፈረንሳይ፣ ጣሊያንና ዴንማርክ ጥበባቸውን ማሳየት እንደቻሉ ይናገራል። አሁን ደግሞ በአሜሪካ 165 ሚሊየን ዶላር በላይ የወጣበት ትልቅ መድረክ ላይ የኢትዮጵያን ሰንደቅ ዓላማ ከፍ ብሎ እንዲውለበለብ ለማድረግ ለትርዒቱ ብቁ በመሆናቸው ተመርጠው እየሰሩ መሆኑን ጠቁሟል። ወደፊትም እንደ አህጉር አፍሪካንም እናስጠራለን የሚል እምነት አላቸው።
ይህ የሰርከስ ቡድን አሜሪካ የሚገኝ ትልቅ ተቋም ውስጥ ለመስራትም አጋጣሚውን አግኝቷል። ለዚህ ደግሞ ሰርከሰ ዱ ሶሌ ካምፓኒ የራሱን ለሰርከስ ሾው የሚሆኑ አርቲስቶችን ወደ ተለያዩ አገራት በማምራት ውድድሮችን በማካሄድ መስፈርቱን የሚያሟሉ ሰዎችን ሲመርጥ ቆይቷል። በዚህም ከአፍሪካ ኢትዮጵያ ውስጥ በመገኘት ከተለያዩ የሰርከስ አርቲስቶች ጋር አወዳድረው እነዚህ አራት ወጣቶች መስፈርቱን በማሟላታቸውና የተካሄደውን ውድድር በማሸነፋቸው አሜሪካ ውስጥ ወደሚገኘው ሰርከስ ዱ ሶሌ ካ ተቋም ገብተው በዓለም ላይ ካሉ ትልቁና አስደናቂ በሆነው የሰርከስ መድረክ ላይ ለመስራት ዕድል አግኝተዋል።
ወጣቶቹ የመጀመሪያ የመድረክ ስራቸውንና የተመልካቾችን ግብረመልስ ሲያስታውሱ፣ “በተለያዩ አገራት እንደ አንድ ፕሮፌሽን ስናቀርብ በጣም ደስተኞች ነበርን፤ ምክንያቱም የደከምንበትን ሥራ ለፍሬ ሲበቃ የምናይበት ቀን በመሆኑ። በምናቀርብባቸው ቦታዎች ከተመልካች የምናገኘው አስተያየት አስደናቂ ነዉ፣ ቆመዉም ያጨበጭቡልናል። አክሮባት ሾ ስለሆነም ተወዳጅነት አለዉ አዲስ አበባም ብዙ ሰርተናል” ይላሉ።
እነዚህ ወጣቶች ወደ አሜሪካ በሄዱበት አጋጣሚ ጥበባቸውን ተጠቅመው ኢትዮጵያን በብዙ መንገድ ማስተዋወቅ ችለዋል። በሰርከስ ዱ ሶሌ ተመርጠው የተቋሙ አባል ከሆኑበት ቀን ጀምሮም ይህን ተግባራቸውን አጠናክረው ቀጥለዋል። በእያንዳንዱ የመድረክ ስራዎቻቸው ላይ ተመልካቾች ኢትዮጵያን እንዲያውቁ ወደ መድረክ በሚወጡበት አጋጣሚ ሁሉ በተለያዩ አርቲስቲክ ስራዎች እያስተዋወቁ ይገኛሉ። ከአፍሪካም ከነዚህ አራት ኢትዮጵያውያን ወጣቶች ውጭ ይህን እድል ያገኘ የለም።
ወጣቶቹ የሰርከስ ጥበበኞች ምንም እንኳን እነዚህን ስኬቶች ቢቀዳጁም ብዙ ፈተናዎችን ማለፋቸውን ያስታውሳሉ። ይህንን ጥበብ ሲጀምሩ ልምምድ የሚሰሩበት ቦታና አልባሳትም አልነበራቸውም፤ የሚዲያ ትኩረትም አያገኙም ነበር። ” ይህ ደግሞ በሰዓት መጓዝ የነበረብንን ያህል ርቀት እንዳንጓዝ አድርጎናል። ነገር ግን እኛ ደግሞ ትልቅ ራዕይ ይዘን ስለተነሳን ለነበረብን ችግር እጅ ሳንሰጥ ዛሬ ላለንበት ትልቅ ተቋም ውስጥ ለመግባት በቅተናል” የሚሉት ወጣቶች ከእያንዳንዱ ስኬት ጀርባ የተደላደለ ነገር አይኖርምና መክፈል የነበረባቸውን መስዋዕትነት ከፍለው እዚህ ደርሰዋል።
አላማን ለማሳካት ሲባል ትጋት እንደሚያስፈልግ ለወጣቶች የሚመክሩት የሰርከስ ቡድኑ አባላት፣ “በየትኛውም የሥራ ዘርፍ ውስጥ የሚገኙ ወጣቶች ለምንም ዓይነት ችግር ሳይበገሩ ዓላማቸውን በማስቀደም ወደኋላ ለሚጎትቷቸው ነገሮች ሳይበገሩ ለህልማቸው ቅድሚያ መስጠት አለባቸው” ሲሉም በየትኛውም ሙያ ውስጥ ያሉ ወጣቶች ካላቸው ጊዜ የተወሰነ ሰዓት ለጥበብ ሙያ ሰጥተው አጓጉል ቦታዎች ላይ ከመዋል ቢቆጠቡ ይመክራሉ። ወጣትነት ብዙ የሚሰራበት፣ የነገ ስንቅ የማዘጋጃ ጊዜ ስለሆነ ለችግር እጅ ሳይሰጡ ጊዜያቸውን በአግባቡ መጠቀም አለባቸው ይላሉ።
“በተለያዩ አገራት መድረኮችን ስናቀርብ በጣም በርካታ የቴክኖሎጂ እውቀቶችን አግኝተናል፣ ይህንን ቴክኖሎጂ በአገራችን ትልቅና ዓለም አቀፍ የሆነ መድረክ በማዘጋጀት ቴክኖሎጂውን ለመጠቀም እናስባለን” የሚል ህልም ያላቸው ወጣቶች እነሱ የገጠሟቸውን ችግሮች ሌሎች እንዳይገጥማቸው፣ ወደ ኢትዮጵያ የተለያዩ አርቲስቾች መጥተው ስራዎቻቸውን የሚያቀርቡበት ማዕከል ዘርግተው ትላልቅ መድረኮችን የማዘጋጀት ራእይ ሰንቀው እየተንቀሳቀሱ ነው።
ቦጋለ አበበ
አዲስ ዘመን  ጥር 3 /2015
የቶኪዮ 2020 ኦሊምፒክ የ10ሺ ሜትር ቻምፒዮኑ አትሌት ሰለሞን ባረጋ በስፔን ኤልጎይባር በተካሄደ የ10 ኪሎ ሜትር አገር አቋራጭ ውድድር ድል ቀንቶታል። በታሪካዊው ስፔናዊ አትሌት ሁዋን ሙጉዌርዛ መታሰቢያነት የሚካሄደው ይህ ዓመታዊ አገር አቋራጭ ከትናንት በስቲያ ለሰባ ዘጠነኛ ጊዜ ሲካሄድ ወጣቱ አትሌት ሰለሞን ባረጋ በድንቅ የአጨራረስ ብቃት ለሁለተኛ ጊዜ የውድድሩ አሸናፊ መሆን ችሏል።
ከቶኪዮ ኦሊምፒክ ድሉ በኋላ በተለይም ባለፈው አንድ ዓመት ያህል በኦሪገኑ የዓለም ቻምፒዮናና በተለያዩ የጎዳና ላይ ውድድሮች ከድል ርቆ የቆየው ሰለሞን ከሳምንት በፊትም ሱሉልታ በተካሄደው የጃንሜዳ ኢንተርናሽናል አገር አቋራጭ ቻምፒዮና ውድድር ላይ በህመም ምክንያት ውጤታማ ሳይሆን ቀርቷል። በዚህም በቀጣይ አውስትራሊያ በሚካሄደው የዓለም አገር አቋራጭ ቻምፒዮና ላይ ኢትዮጵያን ከሚወክሉ አትሌቶች አንዱ ሳይሆን ቀርቷል። ይሁን እንጂ ሰለሞን በአስር ቀናት ልዩነት ትልቅ ትኩረት በሚሰጠው ኤልጎይባር አገር አቋራጭ ውድድር በ33 ደቂቃ ከ14 ሴኮንድ አሸናፊ መሆን ችሏል።
በወንዶች መካከል በተካሄደው የ10 ኪሎ ሜትር ውድድር ሰለሞን ባረጋ አስደናቂ የግል አጨራረስ ብቃቱን በመጠቀም በውድድሩ የመጨረሻ ሜትሮች ፍጥነቱን በመጨመር ከሌሎች ተፎካካሪዎቹ ተነጥሎ በመውጣት ነው ለድል የበቃው።
ሰለሞን የሁዋን ሙጉዌርዛ የአገር አቋራጭ ቻምፒዮናን ሲያሸንፉ የአሁኑ ለሁለተኛ ጊዜ ሲሆን እአአ በ2018 የውድድሩ አሸናፊ እንደነበር ይታወሳል። በትውልድ ኢትዮጵያዊ በዜግነት ባህሬናዊው የሆነው አትሌት ብርሃኑ ባለው ሰለሞንን ተከትሎ ሁለተኛ ደረጃን ይዞ ሲያጠናቅቅ፣ ትውልደ ሞሮኳዊው ስፔናዊ አትሌት አዴል ሜቻል ሶስተኛ ደረጃን ይዞ አጠናቋል።
በተመሳሳይ በሴቶች መካከል በተካሄደው የ8 ኪሎ ሜትር ውድድር ኤርትራዊቷ አትሌት ራሔል ዳንኤል አሸንፋለች። ኬንያዊቷ አትሌት ኤዲናህ ጄቢቶክ ሁለተኛ እንዲሁም በትውልድ ኬንያዊ በዜግነት ባህሬናዊ የሆነችው አትሌት ዊንፍሬድ ያቪ በቅደም ተከተል ሁለተኛ እና ሶስተኛን ደረጃ ይዘዋል አጠናቀዋል።
በስፔን የኢንዱስትሪ ከተማ ኤልጎይባር በየዓመቱ የሚካሄደው ይህ ውድድር እኤአ በ1937 ሕይወቱ ያለፈውን ታሪካዊውን ስፔናዊ የመካከለኛ ርቀት አትሌት ሁዋን ሙጉዌርዛ መታሰቢያ ሲሆን የዓለማችን ኮከብ አትሌቶችም ጠንካራ ፉክክር የሚያደርጉበት ነው። ኢትዮጵያውያን አትሌቶችም ከዚህ ውድድር ጋር ለረጅም ዓመታት የስኬታማነት ታሪክና ልዩ ቁርኝት አላቸው።
በስፔን ውስጥ በምትገኛዋ የባስክ ግዛት ኤልጎይባር ለረጅም ዓመታት ሲካሄድ የቆየው ይህ ውድድር እኤአ ከ1943 ጀምሮ ስያሜውን በእውቁ አትሌት ሁዋን ሙጉዌራዛ መታሰቢያ ያረገ ሲሆን እኤአ ከ1963 አንስቶ ዓለም አቀፍ ደረጃውን ጠብቆ የዓለም ታላላቅ አትሌቶችን ማፎካከር ችሏል።
በዚህም ኢትዮጵያዊው ታሪካዊ አትሌት ማሞ ወልዴ በወንዶች አሸናፊ በመሆን ከስፔናውያን ውጪ ውድድሩን ያሸነፈ የመጀመሪያ አትሌት መሆን ችሏል። አንጋፋው የኦሊምፒክ ጀግና አትሌት ማሞ ወልዴ በ1967 እና 1968 ይህን ውድድር ለተከታታይ ሁለት ጊዜ በማሸነፍ የማይረሳ ታሪክ መስራት ችሏል።
በዚህም ማሞ ሁሌም በዚህ ውድድር የማይዘነጋ አትሌት መሆን የቻለ ሲሆን ስፔናውያንም ለእርሱ በተለይ በግዛቷ ውስጥ ልዩ ቦታ እንዲሰጡት አድርጓል። ይህንንም በማሰብ አራት የአገር አቋራጭ ውድድር ባለድል በሆነባት ከተማ ከዚህ ዓለም በሞት ከተለየ በኋላ በግዛቷ ሲወዳደር የሚያሳይ በአልሙኒየም የተሰራ ሃውልት አኑረውለታል።
ከማሞ በኋላም በርካታ ታሪካዊ ኢትዮጵያውያን አትሌቶች በዚህ ውድድር አሸናፊ ሆነው መውጣት ችለዋል። ፊጣ ባይሳ፣ አዲስ አበበ፣ ቀነኒሳ በቀለ፣ ታሪኩ በቀለ፣ ስለሺ ስህን፣ አየለ አብሽሮ፣ ሰለሞን ባረጋ በወንዶች ድል ያደረጉ አትሌቶች ናቸው። በተመሳሳይ በሴቶች ደራርቱ ቱሉ፣ ቁጥሬ ዱሌቻ፣ ገነት ገብረጊዮርጊስ፣ መስታወት ቱፋ፣ ውዴ አያሌው፣ ይመናሹ ታዬ፣ ገለቴ ቡርቃ፣ ህይወት አያሌው፣ ሰንበሬ ተፈሪ የውድድሩ አሸናፊ ሆነው የሚጠቀሱ አትሌቶች ናቸው።
ቦጋለ አበበ
አዲስ ዘመን ጥር 2/2015
በቀደሙት ኦሊምፒኮች ከአትሌቲክሱ ቀጥሎ ሀገሪቱ ትወከልበት እንደነበረ የሚነገርለትን ብስክሌት ወደ ቀድሞ ስምና ክብሩ ለመመለስ ከሚታትሩ የሀገሪቱ ክፍሎች አዲስ አበባ ይጠቀሳል። ከሜልቦርን እስከ ባርሴሎና ኦሊምፒክ ኢትዮጵያ በብስክሌት የነበራት ተሳትፎ እስከ ቅርብ ጊዜ ጠፍቶ ቆይቷል። ሆኖም በአውሮፓ በተለያዩ ሀገሮች አዘውትሮ በሚካሄዱ የብስክሌት ውድድሮች ላይ በወንዶችም ሆነ በሴቶች ተስፋ የሚሰጡ ተወዳዳሪዎች ታይተዋል። በዚህም ሪዮ ኦሊምፒክ ላይ በወንድ፣ ቶኪዮ ላይ ደግሞ በሴት ብስክሌተኞች ወደ ተሳትፎ መመለስ ተችሏል።
የአዲስ አበባ ብስክሌት ፌዴሬሽን ስፖርቱን ከፍ ወዳለ ደረጃ ለማሸጋገር ተስፋ የሚጣልባቸው እንቅስቃሴዎች እያደረገ የሚገኝ ሲሆን በከተማ አስተዳደር ደረጃም የተለያዩ ሥራዎችን እያከናወነ ይገኛል።
የአዲስ አበባ ከተማ አስተዳደር ለከተማው ብስክሌት ስፖርት ውጤታማነት የተለያዩ ስትራቴጂካዊ ዕቅዶች ነድፎ በመተግበር ላይ ይገኛል። ከዕቅዶቹ መካከል ፌዴሬሽኑ ጠንካራ የፋይናንስ አቅም እንዲኖረው የሚደረገው የስፖንሰርሽፕ ስምምነቶች ቀዳሚውን ሥፍራ የሚይዝ ሲሆን፣ ሌላው ደግሞ ከመደበኛ የውድድር መርሐ ግብሮች ጎን ለጎን የታዳጊ ወጣቶች ፕሮጀክት ላይ የሚደረገው እንቅስቃሴ ነው።
ይሁን እንጂ የአዲስ አበባ ብስክሌት ፌዴሬሽን ብስክሌቱን በከፍተኛ በጀት እያንቀሳቀሱ ከሚገኙት የትግራይና የአማራ ክልሎች አንፃር ይህ ነው የሚባል ጠንካራ የበጀት ድጋፍ የለውም። በዚህ ረገድ የከተማውን የብስክሌት ስፖርትና ውድድር በላቀ ደረጃ ለማሳደግ የአጋር ባለድርሻ አካላት ሚና የላቀ መሆኑ የተጠቆመ ሲሆን፣ የአዲስ አበባ ከተማ አስተዳደር ብስክሌት ፌዴሬሽን የከተማዋን የብስክሌት ውድድር ደረጃውን ለማሳደግ ከፍቅር ያሸንፋል በጎ አድራጎት ማኅበር ጋር በጋራ ለመሥራት የሚያስችል የሁለትዮሽ የፊርማ ስምምነት ሰሞኑን አካሂዷል።
በፕሮግራሙ የመክፈቻ ንግግር ያደረጉት የአዲስ አበባ ከተማ አስተዳደር ብስክሌት ፌዴሬሽን ፕሬዚዳንት አቶ ረዘነ በየነ የከተማዋን የብስክሌት ስፖርት ወደ ቀድሞ ክብሩና ተወዳጅነት ለመመለስ ፌዴሬሽኑ በበጀት ዓመቱ በርካታ ዕቅዶችን አቅዶ ወደ ተግባር መግባቱን ተናግረዋል።
ፕሬዚዳንቱ አያይዘውም ከፍቅር ያሸንፋል በጎ አድራጎት ማኅበር ጋር የተደረገው ስምምነት ለከተማዋ የብስክሌት ስፖርትና ለታዳጊ ብስክሌተኞች ወሳኝ በመሆኑ ተጠናክሮ ሊቀጥል እንደሚገባ አብራርተዋል።
የፍቅር ያሸንፋል የበጎ አድራጎት ማኅበር ፕሬዚዳንት አቶ ሚስባህ ከድር በበኩላቸው፣ በሀገራችን ብሎም በዓለም አቀፍ ደረጃ ተወዳጅ የሆነውን የብስክሌት ስፖርት ውድድር እንደ አዲስ አበባ ከተማ ውጤት እንዲመጣና ተተኪዎች በስፖርቱ እንዲሳቡ ከፌዴሬሽኑ ጋር በጋራ ለመሥራት የስምምነት ፊርማው ወሳኝ መሆኑን ጠቁመዋል።የጋራ የስምምነት ሰነዱ መነሻ ሀሳቦች ይዘትን የአዲስ አበባ ብስክሌት ፌዴሬሽን የጽሕፈት ቤት ኃላፊ አቶ ሲሳይ ተረፈ አቅርበዋል ።
በፕሮግራሙ የተገኙት የአዲስ አበባ ወጣቶችና ስፖርት ቢሮ የስፖርት ማኅበራት ማደራጃና ውድድር ዳይሬክተር አቶ አያሌው ታደለ በበኩላቸው፣ ስፖርት ሕዝባዊ መሠረትን ይዞ እንዲስፋፋ ከመንግሥት ድጎማ መላቀቅና የራሱን ገቢ ማስገኛ ዕቅዶች መንደፍ ተገቢ በመሆኑ በአዲስ አበባ ብስክሌት ፌዴሬሽንና በፍቅር ያሸንፋል በጎ አድራጎት ማኅበር መካከል የተደረገው ስምምነት ለሌሎች ፌዴሬሽኖችም አርአያነት እንዳለው አስረድተዋል።
የሁለትዮሽ የሥራ ውል ስምምነቱ በአዲስ አበባ ብስክሌት ፌዴሬሽን ፕሬዚዳንት በአቶ ረዘነ በየነና በፍቅር ያሸንፋል በጎ አድራጎት ማኅበር ፕሬዚዳንት በአቶ ሚስባህ ከድር መካከል ተፈርሟል።
ቦጋለ አበበ
አዲስ ዘመን ጥር 1/2015
ባለፈው ሳምንት በ82 ዓመቱ ከዚህ ዓለም በሞት የተለየው ፔሌ ባለፈው ረቡዕ ስርዓተ ቀብሩ ተፈፅሟል። በፈረንጆቹ 1940 በደቡብ ምሥራቅ ብራዚል ከድሃ ቤተሰብ የተወለደው ፔሌ፣ ድህነትን ለማሸነፍ ጫማ ከመጥረግ በዘለለ ብዙ ችግሮችን ተጋፍጣል። ችግሮቹን አሸንፎም በእግር ኳሱ የማይረሳ ታሪክ ጽፏል። በዚህም መላው ዓለም በእግር ኳስ ንጉሥነቱን እንዲቀበል አድርጋል። ኤዲሰን አራንቴስ ዶ ናሲሜንቶስ ወይም ፔሌ፣ ሦስት የዓለም ዋንጫዎች በማንሳት በታሪክ ብቸኛው ከመሆኑ በተጨማሪ በርካታ ግቦችንም በማስቆጠር የክብረወሰን ባለቤት ነው። ፔሌ የእግር ኳስ ነገር ሲነሳ ስሙ በቀዳሚነት የሚጠቀስ እና ታሪኩ ላለፉት ስድስት አስርት ዓመታት በመላው ዓለም የናኘ ሰው ቢሆንም ብዙ ያልተነገረ ታሪክና ገጠመኝ አለው። ከነዚህ መካከል ጥቂቶቹን በዛሬው የስፖርት ማህደር አምዳችን እንመልከት።
ጊዜው እኤአ 1968 ነው፣ የብራዚል ቡድን ለኦሊምፒክ ዝግጅት ይረዳው ዘንድ ከኮሎምቢያ አቻው ጋር የወዳጅነት ጨዋታ ለማድረግ ቦጎታ ነበር። በወቅቱ ቀይ ካርድ የሚባል ነገር የለም፣ የጨዋታው ዳኛ ጉሌርሞ ቬላስጌዝ ፔሌ በኮሎምቢያ ተጫዋች ላይ ጥፋት በመፈጸሙ ከሜዳ እንዲወጣ አዘዙ፣ በዚህ ጊዜ በስታዲየሙ ውስጥ ቀውጢ ተፈጠረ። ብራዚላውያኑ ተጫዋቾች የቡድናቸው ወሳኝ ተጫዋች ከሜዳ እንዲወጣ መታዘዙ አስቆጣቸው፣ የእግር ኳሱን ኮከብ ለመመልከት ስታዲየም የታደሙት ኮሎምቢያውያንም የፔሌን ከሜዳ መባረር በመቃወማቸው ግርግር ተፈጠረ። ዳኛውም በተፈጠረው ውዝግብ መሃል ጉሸማ ደርሶባቸው ፊሽካቸውን ለአንደኛው የመስመር ዳኛ አስረክበው ከሜዳ ሲወጡ፣ ፔሌ ወደ ጨዋታው እንዲመለስ ተደርጎ ግጥሚያው የቀጠለበት አጋጣሚ ፔሌ ምን ያህል ተፅዕኖ እንደነበረውና በሁሉም ዘንድ እንደሚወደድ ያሳየ ነው።
ሌላው ፔሌ ሲነሳ ጨዋታ ለማየት ተኩስ አቁም የተደረገበት አስደናቂ አጋጣሚ ነው። እኤአ በ1960ዎቹ ፔሌ የሚጫወትበት የሳንቶስ ቡድን በዓለም ላይ ካሉ ዝነኛ ክለቦች መካከል አንዱ በመሆኑ፣ ከፍተኛ ገንዘብ የሚያስገኙ የወዳጅነት ጨዋታዎችን በዓለም ዙሪያ እየተጓዘ ያደርግ ነበር። ከእነዚህ ጨዋታዎች መካከል ሳንቶስ በ1969 በእርስ በርስ ጦርነት ውስጥ ወደ ነበረችው አፍሪካዊት አገር ናይጄሪያ በመሄድ በቤኒን ከተማ ካለ ቡድን ጋር ተጋጥመው 2 ለ 1 አሸንፏል።
በወቅቱ ቢያፍራ የተባለችውን ግዛት ከናይጄሪያ ለመገንጠል የተጀመረ ጦርነት ይካሄድ ነበር። ፔሌ የሚገኝበት የሳንቶስ ቡድን የደኅንነት ስጋት ስለነበረው ለጨዋታ ከማምራቱ በፊት ተዋጊዎቹ ወገኖች ተኩስ ለማቆም ተስማምተው ነበር።
በእርስ በርስ ጦርነቱ የሚሳተፉት ወገኖች ጨዋታው በሚካሄድበት ወቅት ጦርነቱን እንደሚያቆሙ እና አንዳቸው በአንዳቸው ላይ ጥቃት እንደማይሰነዝሩ አረጋግጠዋል።ለዚህም ዋነኛው ምክንያት ዝነኛው ፔሌ በቡድኑ ውስጥ መካተቱ ነበር።
የሳንቶስ ቡድን ተጫዋቾች እኤአ በ1972 ለግጥሚያ ወደ ካሪቢያኗ አገር ትሪንዳድ ኤንድ ቶቤጎ ለግጥሚያ በሄዱበት ጊዜ በአገሪቱ ሰላም ስላልነበረ በቶሎ ግጥሚያቸውን አደርገው ወደ አገራቸው ለመመለስ ጓጉተው ነበር። ነገር ግን በጨዋታው ላይ በ43ኛው ደቂቃ ፔሌ ግብ ሲያስቆጥር ያልጠበቁት ነገር ተከሰተ። በስታዲየሙ የነበሩት ተመልካቾች በደስታ ሜዳውን ጥሰው ገቡ። ከዚያም ግብ ያስቆጠረውን ፔሌን በትከሻቸው ላይ ተሸክመው ከስታዲየም ውጪ ይዘውት በመውጣት በጎዳናዎች ላይ እየጨፈሩ ደስታቸውን ይገልጹ ነበር። በወቅቱ ከቡድኑ አባላት ተለይቶ በደጋፊዎቹ ወደ ጎዳና የተወሰደውን ፔሌን ከትከሻቸው ላይ አውርዶ ከቡድኑ ጋር ለመቀላቀል ከፍ ያለ ጥረት ተደርጋል።
ፔሌ ድንቅ አጥቂ ብቻ አልነበረም፣ በተቃራኒው ግብ ጠባቂ ሆኖ በተጫወተበት አጋጣሚ አንድም ጊዜ ግብ አለማስተናገዱ ብዙዎችን ያስገርማል። ፔሌ ቡድኑ ሳንቶስ በተጫወተባቸው ዓመታት አራት ጊዜ ግብጠባቂ ሆኖ የመሰለፍ እድል ገጥሞታል። አንደኛው ቡድኑ ለብራዚል ቻምፒዮና ለግምሽ ፍጻሜ በደረሰበት ወቅት ነበር። ፔሌ በግብ ጠባቂነት በተሰለፈባቸው ጨዋታዎች ላይ አንድም ግብ ተቆጥሮበት አያውቅም።
ፔሌ በተነሳ ቁጥር የሚታወስ አንድ ታሪክ አለ። ይህ ታሪክ ከኢትዮጵያው የስፖርት አባት ይድነቃቸው ተሰማ ጋር የተያያዘ ነው። እኤአ በ1970 13ኛው የዓለም ዋንጫ በሜክሲኮ እየተካሄደ ነበር። ዓለም ዋንጫውን አስመልክቶ ለኢትዮጵያውያን ትንታኔ ያቀረቡት ይድነቃቸው ተሰማ ሲሆኑ ጥያቂያቸውን ለማቅረብ በኢትዮጵያ ቴሌቭዥን በሚሰራጭ ፕሮግራም ላይ 10 የስፖርት ጋዜጠኞች ተገኝተዋል። ደምሴ ዳምጤ ከኢትዮጵያ ሬድዮ፤ ግርማ ሰይፉ ከአዲስ ዘመን፤ በሃይሉ አስፋው ከዛሬይቱ ኢትዮጵያ፤ ኢብራሂም ሃጂ ከበሪሳ ጋዜጣ፤ ሰለሞን ገብረእግዚአብሕር ከኢቲቪ፤ ይንበርብሩ ምትኬ ከኢትዮጵያ ሬድዮ፤ ሃድጉም መስፍን ከዓልአለም ጋዜጣ፤ ገዛህኝ ፂዮን መስቀል ከኢዜአ እና አዋያዩ ፀጋ ቁምላቸው ነበሩ።
90 ደቂቃዎችን በፈጀው መግለጫ ላይ ላይ ከቀረቡ ጥያቄዎች አንዱ ከፔሌና ከማራዶና የቱን ያደንቃሉ? የሚል ነበር። ይድነቃቸው ምላሽ ሲሰጡ ‘’አንድ ያልገባችሁ ነገር ፔሌን አናውቀውም ስትሉ እራሳችሁን ልጅ ማድረጋችሁ ነው? ወጣት ነኝ ለማለት ካልፈለጋችሁ በቀር ፔሌ ሲጫወት አይታችሁታል። ማራዶና በአሁኑ ትውልድም እንደምናየው ጥሩ ተጫዋች ነው ግን ግራኝ ነው” ብለው ማስረዳታቸውን ሲቀጥሉ ሁለቱን ተጨዋቾች ማነፃፀር በእጅጉ እንደሚከብድ ሊያመለክቱም ሞክረዋል። ፔሌ በሁለቱም እግሮቹ እንደሚጫወት፤ ሰውነቱም የተደላደለ እንደሆነና ኳስን የመቆጣጠር ብቃቱ በጣም የተሻለ መሆኑን ይድነቃቸው አስረድተዋል። ማራዶና ብዙ ጊዜ ኳስን በእራሱ እንደማይነካ ፔሌ በአንፃሩ ብዙ ጎሎችን ያስገባው በጭንቅላቱ ገጭቶ እንደሆነና ፍጥነቱም እንደሚያስደንቅ አብራርተዋል። ማራዶና ሰባት የእንግሊዝ ተጫዋቾችን አብዶ ሰርቶ ማግባቱ አለምን ማስደነቁን የጠቀሱት ይድነቃቸው፤ ፔሌ እስከ ዘጠኝ ተጫዋቾችን አብዶ ሰርቶ ማግባቱን ይህን ብቃቱንም ከ30 ጊዜ በላይ እንደደገመው አስቀምጠዋል።
ቦጋለ አበበ
አዲስ ዘመን  ታኅሣሥ 30 /2015
የገና ጨዋታ ስፖርት ነው አይደለም? የሚሉ ክርክሮች በብዙዎች ዘንድ ይነሳል። መልሱ አጭር ነው፣ የገና ጨዋታ ስፖርት ነው። ስፖርት ለመባልም አስፈላጊውን መስፈርት አሟልቶ በኢትዮጵያ ባህል ስፖርቶች ፌዴሬሽን እውቅና ተሰጥቶት ውድድሮች ይካሄድበታል። የኢትዮጵያ ባህል ስፖርቶች ፌደሬሽን ከኢትዮጵያ ባህል ማዕከል ጋር በሀገሪቱ 2 መቶ 93 በህላዊ ስፖርቶች ላይ ጥናት አካሂዶ ነበር። ለአስራ አንዱ በተካሄደላቸው ጥናት ሕግና ደንብ ወጥቶላቸዋል። ከነዚህ ውስጥ የገና ጨዋታ አንዱ ነው።
በ2006 ተከልሶ በተዘጋጀው የባህልና ስፖርት ሰነድ መሠረት የገና ጨዋታ ወደ 7 የሚደርሱ ሕግና ደንቦች ተዘጋጂቶለታል። አቶ ዓለም እዳብራሩት የተዘጋጀው ሕግና ደንብ የገና ጨዋታ ባህላዊ ይዘቱን ሳይለቅ በሕግና ደንብ እዲመራ የሚያደርግ ነው።
የገና ጨዋታ በዓለም ላይ በብዙዎች እንደሚወደደው የእግር ኳስ ጨዋታ የተመልካቾችን ቀልብ የሚስብ አዝናኝ ጨዋታ ነው። ታዲያ በገና ጨዋታ ደንብ መሠረት የመጫወቻ ሜዳው ምን መሆን እንዳለበት፤ የተጫዋቾች ብዛት፤ የዳኞች ብዛትና ኀላፊነት፤ ውጤት አሰጣጥና ሌሎች አስፈላጊ ደንቦች የተካተቱለት ነው።
ፍጥነትን፤ አካላዊ ጥንካሬንና ትንፋሽን የሚጠይቀው የገና ጨዋታ ሳቢና ተወዳጅ እዲሆን ልክ እንደ እግር ኳስ ጨዋታ ደንቦቹ ይመሳሳላሉ። በመጀመሪያ ለገና ጨዋታ ሁለት ተጋጣሚ ቡድኖች ያስፈልጋሉ፤ ለጨዋታ የሚስፈልገው ሜዳም በደንብ ለጨዋታ ዝግጁ ይሆናል።ልክ እንደ እግር ኳስ ሜዳ የጎል ጠባቂ፤ የተከላካይ የአጥቂ፤ የማዕዘን መምቻ በኖራ ይሰመራል። የሜዳ ስፋቱ ደግሞ ርዝመቱ 90 ሜትር ጎኑ 50 ሜትር የሆነ ሜዳ ያስፈልጋል።
በዚህ ሜዳ ውስጥ ለመጫወት ሁለቱ ተጋጣሚ ቡድኖች 15 ተጫዋቾችን ያቀርባሉ፤ አስሩ ሜዳ ውስጥ ገብተው የሚጫወቱ ሲሆን አምስቱ በተቀያሪ ወንበር ይቀመጣሉ። ጨዋታውን የሚመራ የመሃል ዳኛ፤ ዳኛውን የሚያግዙ መስመር ዳኞች እዲሁም ተቀያሪ ተጫዋቾችን የሚቀይሩ ዳኞችም የገና ጨዋታ ተሳታፊዎች ናቸው።
የገና ጨዋታን ለመጫወት ሩር እየተባለች የምትጠራ ድቡልቡል መጫወቻ ያስፈልጋል። ክብደቷ እስከ 5 መቶ ግራም የሚመዝን ከእንጨት፤ ከጠፍር አሁን አሁን ደግሞ ከፕላስቲክ ይዘጋጃል። ድቡልቡል መጫወቻ ወይም ሩሩን ለመምታትና ወደ ተቃራኒ ቡድን ግብ ለማስገባት ልክ እደ ማንኪያ ቅርፅ ያለው ከ1ሜትር የማይበልጥ ቁመት ያለው የገና ዱላ ያስፈልጋል። የገና ዱላው ለሁሉም ተጨዋቾች በእኩል ቁመት የተዘጋጀ ሆኖ ይታደላል።
ጨዋታው ከመጀመሩ አስቀድሞ ልዩነት አለመኖሩን ዳኛው የማረጋገጥ ኀላፊነት አለበት። ጨዋታው ሲጀመር ሁሉም ተጫዋቾች ተነፋነፍ የሚባለውን ባህለዊ ልብሳቸውን ለብሰው ቦታ ቦታቸውን ይይዛሉ አጥቂው ከአጥቂ፤ ተከላካይ እዲሁ በቦታው፣ በረኛውም በተጠንቀቅ በቦታው ይሰየማል።
ጨዋታውን የሚያስጀምሩት ዳኛ ሶስት “ጊዜ እዚህ እሩር እዛ ገና ” ካለ በኋላ ጨዋታው ይጀመራል። በጨዋታው ሕግ መሰረት ሩሯን በእግርና በእጅ መንካት ነጥብ የስቀንሳል። ለ30 ደቂቃ በመጀመሪያው ምዕራፍ ይጫወታሉ ለ10 ደቂቃ እረፍት ከወሰዱ በኋላ የጨዋታ ሜዳ ተቀያይረው ሁለተኛ አጋማሽ ጨዋታቸውን ያካሂዳሉ።ጨዋታው ለዋንጫ ወይም ለደረጃ ከሆነ ቡድኖቹ ካልተሸናነፉ ተጨማሪ ደቂቃ እዲጫወቱ ይደረጋል። በዚህም ካልተሸናነፉ የቅጣት ምት እየተሰጣቸው እስኪ ሸናነፉ ድረስ ይጫወታሉ።
የገና ጨዋታ በሀገራችን ባህላዊና ሀይማኖታዊ ይዘት ያለው፣ ከጥንት ጀምሮ የነበረ ጨዋታ እንደሆነ መዛግብት ያስረዳሉ። መምህር ካህሳይ ገ/እግዚአብሔር የተባሉ የታሪክ ተመራማሪና ደራሲ፤ ስለ ገና ጨዋታ ታሪካዊ አጀማመር ሁለት ትውፊቶች ተደጋግመው እንደሚነገሩ ይገልፃሉ። ጌታ ሲወለድ እረኞች ከመላዕክት ጋር አብረው እንደዘመሩና በወቅቱም የገና ጨዋታ መጫወት እንደጀመሩ አንደኛውን ትውፊት በመጥቀስ ያስረዳሉ።
ሁለተኛው ትውፊት ደግሞ ከሰብዓ ሰገሎች ጋር የሚገናኝ ነው። ንጉስ ሄሮድስ የሚባለው የዘመኑ ንጉሥ አዲስ የሚወለደው ህፃን የበለጠ ዝናና ክብር እንደሚያገኝ የሰማው ትንቢት ስላስደነገጠው በዚያን ጊዜ የተወለዱ ወንድ ህፃናት በሙሉ እንዲገደሉ ትዕዛዝ ሰጥቶ እያሳደደ ያስገድል እንደነበር ይወሳል። ሄሮድስ ታዲያ ጌታ ሊወለድ መሆኑ ተነግሮት ስለነበር የት እንደሚወለድና ስለ አጠቃላይ ሁኔታው በቅርበት ለማወቅ በመፈለጉ አንድ ሰላይ የሰብዓ ሰገሎች ዓይነት ልብስ አስለብሶ፣ ከእነሱ ጋር እንዲቀላቀል ይልካል። ሰላዩ ከሰብዓ ሰገሎች ጋር ተቀላቅሎ ጌታ ወደሚወለድበት ሥፍራ ሲጓዙ፣ ይመራቸው የነበረው ኮከብ ድንገት ቀጥ ይላል። ይኼኔ ተጠራርተው መሃላቸውን ሲፈትሹ፣ ሰላዩን እንዳገኙት ይኸው ትውፊት ያስረዳል። ከዚያም ሰብዓ ሰገሎቹ ሰላዩን ይገድሉና ራሱን ቆርጠው እንደ አሁኑ የገና “እሩር” እየተቀባበሉ ተጫወቱበት ይላል – ሁለተኛው ትውፊት። ከዚያም በመነሳት የገና ጨዋታ ተፈጠረ ይላሉ፤ የታሪክ ተመራማሪው።
ከዚያን ጊዜ አንስቶ ከትውልድ ትውልድ እየተቀባበለው፣ እስከ አሁን የቀጠለው የገና ጨዋታ፤ በየዓመቱ በታህሣሥ ወር በተለይ በኢትዮጵያ የገጠሩ ክፍል እረኞች በድምቀት ይጫወቱታል። በአብዛኛው ጨዋታው ወሩ እንደገባ የሚጀመር ሲሆን በአንዳንድ አካባቢዎች ደግሞ ከታህሳስ ወር አጋማሽ ጀምሮ እንደሚጧጧፍ ይታወቃል።
የገና ጨዋታ አሁን በዘመናዊ መልኩ በከተሞች ከምናየው ይለያል። በስፖርታዊ ውድድር ውስጥ በገባው ዘመናዊ የገና ጨዋታ ህግ መሰረት፤ ዱላውን (ገናውን) ወደ ላይ ማንሳት አይቻልም። በጥንታዊው ወይም በገጠሪቱ ኢትዮጵያ በሚደረገው የገና ጨዋታ ላይ ግን እንደተፈለገው በማንሳት፣ ሩሯን (ጥንጓን) አክርሮ መለጋት ይቻላል።
ሌላው ደግሞ በዘመናዊው የገና ጨዋታ ስፖርት፣ ሩሯ የምትገባበት (የምትለማበት) ሥፍራ እንደ እግር ኳስ የግብ ሥፍራ ያለው ነው። በጥንታዊው ጨዋታ ግን የገና ጨዋታው የሚካሄድበት ሜዳ ወይም የእርሻ ማሣ፣ ሁለቱም ጫፎች የግብ ወይም የመልሚያ ቦታዎች ናቸው። ከሜዳው ወይም ከማሳው ስፋት የተነሳም ተጫዋቾቹ እንደ ልባቸው እየሮጡ ይጫወታሉ። ጨዋታው በውጤት አሊያም በሽንፈት እየታጀበ ይቀጥላል።
መልካም የገና በዓል!
ቦጋለ አበበ
አዲስ ዘመን ታህሳስ 29 ቀን 2015 ዓ.ም
በኢትዮጵያ ስፖርት ውስጥ አንድ የተለመደ ባህል አለ። ይህ ልምድ በብዙዎቹ ብሔራዊ ፌዴሬሽኖች ዘወትር የሚስተዋል ጎጂ ባህል ነው። ፌዴሬሽኖች በተለያዩ ምክንያቶች በተለይም ከበጀት እጥረት ጋር በተያያዘ አመቱን ሙሉ ተቀምጠው ከርመው አለም አቀፍ ውድድሮች ሲቃረቡ ለዝግጅት ሲጣደፉ ማስተዋል የተለመደ ነው። ኢትዮጵያ በአለም አቀፍ መድረኮች አበረታች ውጤት እያስመዘገበችባቸው ከሚገኙ ውድድሮች አንዱ ወርልድ ቴኳንዶ ነው። በዚህ ስፖርት የኦሊምፒክ ተሳትፎን ጨምሮ በአፍሪካ ደረጃ ከቅርብ አመታት ወዲህ ሜዳሊያዎች እየተመዘገቡ ሲሆን በቀጣይ አመታትም የተሻሉ ውጤቶች ይመዘገባሉ ተብሎ ይጠበቃል። ይሁን እንጂ ቀጣይ ለሚጠብቁ ውድድሮች ከወዲሁ ስትራቴጂክ እቅዶችን ነድፎ ውጤታማ ዝግጅት ማድረግ ለነገ የማይባል የቤት ስራ ነው።
የኢትዮጵያ ወርልድ ቴኳንዶ ፌዴሬሽን በዚህ ረገድ ለአስራ ሶስተኛው መላ አፍሪካ ጨዋታዎችና ለ2024 የፓሪስ ኦሊምፒክ ውድድሮች ዝግጅቱን ከወዲሁ እንደሚጀምር ጠቁሟል። ፌዴሬሽኑ ለዝግጅት ይረዳው ዘንድ ከመጪው ጥር ወር ጀምሮ ውድድሮችን እንደሚያካሄድም በተለይ ለአዲስ ዘመን ገልጿል።
የኢትዮጵያ ወርልድ ቴኳንዶ ፌዴሬሽን በሃገር ውስጥ በዓመት አራትና ከዚያ በላይ ውድድሮች ያዘጋጃል። ከነዚህም ውድድሮች መካከል ከመጪ ጥር ወር ጀምሮ የሚካሄደው የኢትዮጵያ ቻምፒዮናና ሌሎችም ለሁሉም ክፍት የሆኑ ውድድሮች ተጠቃሽ ናቸው። ፌዴሬሽኑ በእነዚህ ውድድሮች አትሌቶች አቋማቸውን እንዲፈትሹ ከማድረግ ባሻገር በአህጉርና በአለም ዓቀፍ ደረጃ ለሚካሄዱ ውድድሮች ተመልምለው ራሳቸውን እንዲያዘጋጁ ያደርጋል።
ኢትዮጵያ በኦሊምፒክ መድረክ በወርልድ ቴኳንዶ ስፖርት ብዙም የተሳትፎ ታሪክ ቤይኖራትም ባለፈው ቶኪዮ 2020 ለመጀመሪያ ጊዜ መሳተፍ ችላለች። በመላ አፍሪካ ጨዋታዎች ግን በዚህ ስፖርት በርካታ ጊዜ ተሳትፋ በሜዳሊያዎችን መሰብሰብ ችላለች። ኢትዮጵያ ባለፈው አስራ ሁለተኛው መላ አፍሪካ ጨዋተዎች ተሳትፎዋም አንድ ወርቅ፣ አንድ ነሃስና ዲፕሎማ በማስመዝገብ ከአትሌቲክስ ቀጥሎ ውጤታማ በመሆን የሚጠቀስ ስፖርት ነው። በቀጣዩ መላ አፍሪካ ጨዋታዎችም የተሻለ ውጤት ለማምጣት ብሄራዊ ቡድን በማቀፍና ተወዳዳሪዎችን በመመልመል ፌዴሬሽኑ ከወዲሁ ዝግጅት እንደሚያደርግ አሳውቋል። በቀጣይ ለፓሪስ ኦሊምፒክ ማጣሪያም ዝግጅቱ ቀደም ብሎ እንደሚጀመር ተጠቁሟል። ለዚህም ብሔራዊ ፌዴሬሽኑ እቅድ አውጥቶ በአፍሪካ ደረጃ የሚደረጉትን ውድድሮች እንደ አቋም መፈተሻ ጨዋታ እንደሚጠቀምባቸው ገልጿል።
ለነዚህ ዝግጅቶች ከፋይናንስ አኳያ ከመንግስት በጀት በተጨማሪ የተለያዩ ስፖንሰሮችን የማፈላለግ ስራዎች እየተሰሩ የሚገኙ ሲሆን፣ ፌዴሬሽኑ ከሚያገኛቸው ገቢዎች የውድድር ወጪዎቹን በራሱ ለመሸፈን ማቀዱን አስታውቋል። ለዚህም ስፖርቱ ላይ በደንብ ኢንቨስት ማድረግ ከተቻለ ከተሳትፎም ባሻገር አመርቂ ውጤት ማምጣት እንደሚቻል ተገልጿል።
ፌዴሬሽኑ ስፖርቱን ለማሳደግ ከሚሰራቸው ስራዎች መካከል ብቁ የሆኑ ሙያተኞችን ማፍራት አንዱ ነው። “ሙያተኛውን የሚለካበትና የቀበቶ ደረጃን የሚያሳድግበት ፈተና እንደለው ይተወቃል” የሚሉት የኢትዮጵያ ወርልድ ቴኳንዶ ፌዴሬሽን የጽህፈት ቤት ሃላፊ አቶ ፍቅሩ ተቋም፣ ሙያተኛው የሰራውንና የሰለጠነውን በማሳየት የቀበቶ ደረጃውን እንዲያገኝ እገዛ እንደሚደረግ ይናገራሉ። በዚህም እንደ ሃገር ብዙ ሙያተኞችን በመፈተን እንደ ዓለም አቀፍ ዕውቅና እንደሚሰጣቸውም ገልጸዋል። ሙያተኛ ሲባል ስፖርተኛው፣ አሰልጣኝና ዳኞች መሆናቸውን የጠቆሙት አቶ ፍቅሩ በኢትዮጵያ ብቻ ሳይሆን በዓለም አቀፍ ደረጃ ጭምር መስራት የሚችሉ ብቁ ዳኞችና አሰልጣኞች በዘረፉ እንደሉ ጠቁመዋል። ለአብነትም የአፍሪካ የውድ ቼርማን(ሊቀመንበር) ማስተር አዲስ ኡረጌሳ የብሄራዊ ቡድኑ አሰልጣኝ እንደሆነም አስታውሰዋል። በዳኝነትም በኩል በአስራሁለተኛው መላ አፍሪካ ጨዋታዎች መዳኘት የቻሉ ኢትዮጵያዊን ዳኞችም እንደነበሩ ተጠቅሰዋል። ፌዴሬሽኑ እነዚህን ባለሙያዎች የሚያፈራው በሃገር ውሰጥ እንዲገደቡ ሳይሆን እንደ አትሌቲክሱና እግር ኳሱ በዓለም መድረክ እንዲሳተፉ መሆኑንም ተናግረዋል።
እንደ አቶ ፍቅሩ ገለጻ፣ የወርልድ ቴኳንዶ ስፖርት ከተደራሽነትና ከተዘውታሪነት አንጻር በሰፊው እየተሰራበት ይገኛል። በሁሉም ክልልና ከተማ አስተዳደር ከዞን እስከ ወረዳ የተስፋፋና የሚዘወተር ስፖርትም ነው። ወርልድ ቴኳንዶ ተወዳዳሪና በአህጉርና በአለም አቀፍ ደረጃ ውጤት በማምጣት የተሻለ ቢሆንም ከዚያ በላይ ስኬት ማስመዝገብ ይቻላል። ነበር ግን በበጀትና ሌሎችም ችግሮች የተሻለ ውጤት ማምጣት አልተቻለም። ስፖርቱ በኢትዮጵያ አሁን ካለበት የተሻለ ውጤት እንዲያመጣ በፌዴሬሽኑ ስራ አስፈጻሚ ኮሚቴ ደረጃ ጭምር ስልጠናዎችንና ውድድሮችን እንዴት መደረግ እንዳለባቸው ውይይት ተደርጓል። የዓለም ዓቀፍ ስልጠናዎችን ወደ ሃገር ውስጥ አምጥቶ እንደሚሰጥ የገለጹት ኃላፊው ባለሙያዎችን ወደ ውጭ ልኮ ለማሰልጠን ብዙ ወጪ ስለሚጠይቅ በትንሽ ወጪ በሀገር ውስጥ ለብዙ ባለሙያዎች የስልጠና የአቅምግንባታ ድጋፍ እንደሚሰጥ ተናግረዋል። በዚህ በ2015ዓ.ም ከኦሊምፒክ ሶሊዳሪቲን ጨምሮ ሁለት ስልጠናዎች እንደተሰጡ ገልጸዋል።
እንደ አትሌቲክሱ ሁሉ በዓለም አቀፍ ደረጃ በስፖርቱ ተወዳዳሪ ሆነው ውጤት የሚያሰመዘግቡ አትሌቶችን ለማፍራትም ፌዴሬሽኑ ጠንካራ ስራ እንደሚሰራ የገለጹት አቶ ፍቅሩ፣ በቶኪዮ በአንድ ተወዳዳሪ ብቻ የነበረው ተሳትፎ በፓሪስ ኦሊምፒክ በሙሉ ቡድን እንዲሆን ጥረት ይደረጋል ብለዋል።
አለማየሁ ግዛው
አዲስ ዘመን  ታኅሣሥ 28 /2015
የምንጊዜም ድንቅ የረጅም ርቀት አትሌት የሆነችው ኢትዮጵያዊቷ አትሌት ጥሩነሽ ዲባባ ከአራት አመታት በኋላ ወደ ውድድር ትመለሳለች። ሶስት የኦሊምፒክ ወርቅ ሜዳሊያዎችና የበርካታ የአለም ቻምፒዮናዎች አሸናፊዋ ጥሩነሽ ከረጅም ጊዜ በኋላ ወደ ውድድር ስትመለስ የመጀመሪያ ውድድሯን በሂውስተን ግማሽ ማራቶን ለማድረግ ከአስር ቀን በኋላ ቀጠሮ መያዟ ታውቋል።
እኤአ በ2018 የመጨረሻ ውድድሯን ያደረገችው ጥሩነሽ በወሊድና በኮቪድ-19 ወረርሽኝ ምክንያት ከውድድሮች ርቃ የቆየች ሲሆን ዘንድሮ ግን ወደ ጎዳና ላይ ውድድሮች ፊቷን መልሳ በአትሌቲክስ ህይወቷ ተጨማሪ ስኬት ለማስመዝገብ እንደምትሮጥ የሂውስተን ግማሽ ማራቶን አዘጋጆች ያወጡት መግለጫ ይጠቁማል።
“ ሂውስተን የምወደው ውድድር ነው፣ ዝግጅቴም በጥሩ ሁኔታ እየሄደ ነው፣ ያለኝን አቅም ለመፈተሽና የቀጣይ የአትሌቲክስ ህይወቴን ምእራፍ ለመወሰን ይህ መልካም አጋጣሚ ነው” በማለትም የ2017 ቺካጎ ማራቶን አሸናፊዋ ጥሩነሽ አስተያየት ሰጥታለች።
ከቅርብ ጊዜ ወዲህ በአንዳንድ የጎዳና ላይ ውድድሮች እየታየች የምትገኘው የጥሩነሽ ዲባባ ታናሽ እህት አና ዲባባም በዘንድሮው ሂውስተን ግማሽ ማራቶን ከእህቷ ጋር እንደምትወዳደር ታውቋል። ከሁለቱ እህትማማቾች ጎን ለጎን በ2021 የበርሊን ማራቶን ሁለተኛ ሆና ያጠናቀቀችው ኢትዮጵያዊቷ አትሌት ህይወት ገብረኪዳን ተወዳዳሪ እንደምትሆን ይጠበቃል። የ2022 የአለም ቻምፒዮና ላይ አራተኛ ደረጃን ይዛ ያጠናቀቀችው ኤርትራዊቷ አትሌት ናዝሬት ወልዱም የዘንድሮው ሂውስተን ግማሽ ማራቶን ፉክክር አካል ሆናለች።
ፈጣን ሰአት ይመዘገብበታል ተብሎ በሚጠበቀው የዘንድሮው የሂውስተን ግማሽ ማራቶን ውድድር በሁለቱም ጾታ አሸናፊ የሚሆኑ አትሌቶች ከአስር ሺ ዶላር ጀምሮ ሽልማት እንደሚያገኙ የውድድሩ አዘጋጅ ኮሚቴ አሳውቋል።
የ37 ዓመቷ ድንቅ አትሌት ጥሩነሽ ዲባባ የዓለማችን የምንግዜም ምርጥ የረጅም ርቀት ሴት ለመባል በመም ውድድሮች በርካታ ታሪኮችን መስራት የቻለች ሲሆን ወደ ጎዳና ላይ ውድድሮች በተለይም ወደ ማራቶን ፊቷን ካዞረች ወዲህም ስኬቷ ቢቀጥልም በተለያየ ምክንያት ከውድድር ርቃ ቆይታለች። ያምሆኖ በኦሊምፒክ፤ በዓለም ቻምፒዮና ፤ በዓለም አገር አቋራጭ ውድድሮች የሰበሰበቻቸው ሜዳልያዎችና አጠቃላይ ውጤቶቿ በረጅም ርቀት ታሪክ ከሚጠቀሱ የዓለም ምርጦች ተርታ ያሰልፉታል። ይህ ክብረወሰኗ ከዚህ በኋላ በማራቶን ምርጥ ውጤቶች እየታጀበ የሚቀጥል ከሆነም የምንግዜም ምርጥ የረጅም ርቀት ሴት አትሌት ለሚለው የክብር ማዕረግ የሚቀናቀናት ላይኖር ይችላል። ጥሩነሽ በኦሊምፒክ እና የዓለም ቻምፒዮና በተጎናፀፈቻቸው ሜዳልያዎች ቁጥር የኢትዮጵያ ከፍተኛውን ውጤት ያስመዘገበች ሴት አትሌት እንድትሆን አስችሏታል።
ጥሩነሽ እኤአ በ2017 በ37ኛው የለንደን ማራቶን በሩጫ ዘመኗ ሁለተኛውን የማራቶን ውድድር አድርጋ ሁለተኛ ደረጃን ይዛ ስታጠናቅቅ ያስመዘገበችው 2፡17፡56 አዲስ የኢትዮጵያ ማራቶን ክብረወሰን እንደነበር ይታወሳል። ይህም እኤአ በ2012 በለንደን ኦሊምፒክ ቲኪ ገላና ካሸነፈችበት 2፡18፡58 ሰዓት በ62 ሰከንዶች የተሻለ ነበር።
ጥሩነሽ ዲባባ በለንደን ማራቶን ለመጀመሪያ ጊዜ የተሳተፈችው እኤአ በ2014 ሲሆን በወቅቱ 2:20:35 በሆነ ሰአት 3ኛ ደረጃን ይዛ ነበር ያጠናቀቀችው። ጥሩነሽ በ2017 የቺካጎ ማራቶን በወቅቱ የአለም ሶስተኛውን ፈጣን ሰአት አስመዝግባ ካሸነፈች በኋላ በ2018 የበርሊን ማራቶን ተሳትፋ ነበር። በዚህ ውድድር ፈጣን ሰአት ታስመዘግባለች ተብሎ ቢጠበቅም 2:18:55 ሰአት አስመዝግባ ሶስተኛ ሆና ነበር ያጠናቀቀችው። ያም ውድድር የመጨረሻ የማራቶን ውድድሯ ነበር።
ቦጋለ አበበ
አዲስ ዘመን  ታኅሣሥ 27 /2015
በአልጄሪያ አዘጋጅነት በሚካሄደው የአፍሪካ አገራት ቻምፒዮንሺፕ(ቻን) ውድድር የሚሳተፈው የኢትዮጵያ ብሔራዊ ቡድን በውድድሩ ከሚካፈለው የሞሮኮ ብሔራዊ ቡድን ጋር የአቋም መፈተሻ ጨዋታ ያደርጋል።
በቻን ውድድር ለሶስተኛ ጊዜ ለመሳተፍ ትናንት በአገር ውስጥ የመጨረሻ ምዕራፍ ዝግጅታቸውን ያደረጉት ዋልያዎቹ፣ በሰሜን አፍሪካዊቷ አገር እስከ ውድድሩ መዳረሻ ዝግጅታቸውን የሚቀጥሉ ይሆናል። በዚህም ቆይታቸው በቻን ከሚሳተፈው ከሞሮኮ ብሔራዊ ቡድን ጋር በሁለት ቀናት ልዩነት ሁለት የአቋም መለኪያ ጨዋታዎችን እንደሚያደርጉ ታውቋል።
በአሠልጣኝ ውበቱ አባተ የሚመራው የኢትዮጵያ ብሔራዊ ቡድን ከዚህ ቀደም ቡድኑ በሞሮኮ በሚኖረው ቆይታ ሁለት የአቋም መፈተሻ ጨዋታዎችን እንደሚያደርግ መግለፁ የሚታወስ ሲሆን አንደኛው ጨዋታ ብቻ ከሞሮኮ ጋር እንደሚሆን ተነግሮ ነበር። የኢትዮጵያ እግርኳስ ፌዴሬሽን የጽሕፈት ቤት ኃላፊ አቶ ባህሩ ጥላሁን በቲውተር ገፃቸው ይፋ እንዳደረጉት ከሆነ ግን ዋልያዎቹ ሁለተኛውንም የወዳጅነት ጨዋታው ከሞሮኮ ጋር ያደርጋሉ።
የመጀመሪያው የቡድኑ የአቋም መፈተሻ ጨዋታ ከሶስት ቀን በኋላ ታኅሣሥ 29 ሲደረግ ሁለተኛው ደግሞ ከሁለት ቀናት በኋላ ጥር 1/2015 እንደሚከናወን ዋና ጸሐፊው አመላክተዋል። ዋልያዎቹ ወደ ሞሮኮ ትናንት ሌሊት ከማቅናታቸው በፊት ረፋድ ላይ የሀገር ቤት የመጨረሻ ልምምዳቸውን አከናውነዋል። ቡድኑ ለሁለት ሰዓት የዘለቀ ልምምዱን በሚሰራበት ጊዜም የባህል እና ስፖርት ሚኒስቴር የስፖርት ልማት ዘርፍ ሚኒስቴር ዴኤታ አምባሳደር መስፍን ቸርነት እንዲሁም የኢትዮጵያ እግርኳስ ፌዴሬሽን የጽሕፈት ቤት ኃላፊ አቶ ባህሩ ጥላሁን ተገኝተዋል። ቡድኑ ልምምዱን ከጨረሰ በኋላም አምባሳደር መስፍን መንግስት ለብሔራዊ ቡድኑ ከፋይናንስ ጀምሮ የተለያዩ ድጋፎችን እያደረገ እንደሆነ አስረድተው በውድድሩ የተሻለ ውጤት እንዲገጥማቸው ምኞታቸውን ገልፀዋል።
የቻን ውድድር ከመጀመሩ አስቀድሞ የተለያዩ ተሳታፊ አገራት የአቋም መፈተሻ ጨዋታ እያደረጉ የሚገኙ ሲሆን የውድድሩ አዘጋጅና በምድብ አንድ ከኢትዮጵያ ጋር የተደለደለችው አልጄሪያ ትናንት ቡድኗን ይፋ አድርጋለች።
አልጄሪያ ለውድድሩ ከፍተኛ ትኩረት በመስጠት ከሜዳ ውጪ በመስተንግዶ ሜዳ ላይ ደግሞ ቡድኗ ላይ የተለያዩ ሥራዎችን እየከወነች ትገኛለች። ከሁለት ወራት በፊት ጀምሮ የተለያዩ ተጫዋቾችን በመምረጥ በተባበሩት አረብ ኤምሬትስ ላይ ዝግጅቷን ስታደርግ የቆየችው አልጄሪያ የመጨረሻ ስብስቧን ይፋ ስታደርግ የቀድሞ የብሔራዊ ቡድኑ አምበል የነበሩት እና አሁን የቻን ቡድኑን እያሰለጠኑ የሚገኙት ማጂድ ቡግሄራ ሦስት ግብ ጠባቂዎች፣ አስር ተከላካዮች፣ ሰባት አማካዮች እና ስምንት አጥቂዎችን በአጠቃላይ 28 ተጫዋቾችን በውድድሩ ለመጠቀም መርጠዋል።
ለዚህ ውድድር ዝግጅት በተለያዩ ቀናት እስካሁን አምስት የአቋም መፈተሻ ጨዋታዎችን ያደረገው የአልጄሪያ ብሔራዊ ቡድን የፊታችን ቅዳሜ ታኅሣሥ 29 ከጋና አቻው ጋር የመጨረሻ እንደሆነ የተገለፀውን የወዳጅነት ጨዋታ ለማድረግ ቀጠሮ መያዙ ይታወቃል።
ሌላኛዋ በኢትዮጵያ ምድብ የምትገኘው ሊቢያ እግርኳስ ፌዴሬሽኗ አጋጥሞት የነበረው ችግር መፍትሔ አግኝቶ ትናንት ከኮትዲቯር ጋር የአቋም መፈተሻ ጨዋታ ማድረጉ ታውቋል። የሊቢያ እግርኳስ ፌዴሬሽን በገጠመው ችግር ምክንያት ከውድድሩ ራሱን ሊያገል እንደሚችል ከሁለት ቀናት በፊት የተነገረ ቢሆንም ትናንት ለችግሩ መፍትሔ በማግኘቱ ብሔራዊ ቡድኑ በውድድሩ እንደሚሳተፍ ተረጋግጧል። ብሔራዊ እግርኳስ ፌዴሬሽኑ የሂሳብ አካውንቱ በፍርድ ቤት በመታገዱ ምክንያት ወጪዎችን ለመሸፈን እቸገራለው ብሎ በይፋ መግለጫ አውጥቶ የነበረ ሲሆን የሀገሪቱ የስፖርት ሚኒስቴር ግን አስፈላጊ የወጪ ድጋፍ ለማድረግ በመወሰኑ ቡድኑ ቱኒዚያ ላይ እያደረገ ያለውን ዝግጅት አጠናክሮ ቀጥሏል ፤ በውድድሩም እንደሚሳተፍ ማረጋገጫ ተሰጥቷል።
በተያያዘ መረጃ በምድብ የመጀመሪያ ጨዋታ የኢትዮጵያ ብሔራዊ ቡድንን የምትገጥመው ሞዛምቢክ ውድድሩ ወደ ሚካሄድበት አልጄሪያ ቀድማ የተገኘች የመጀመሪያዋ ሀገር መሆኗን ሶከር ኢትዮጵያ ዘግቧል። በቻን ውድድር ለሁለተኛ ጊዜ የምትሳተፈው ሞዛምቢክ ከሁሉም ሀገራት ቀድማ ከቀናት በፊት አልጄሪያ ደርሳለች። ዋልያዎቹም የመጨረሻ ምዕራፍ ዝግጅታቸውን ሞሮኮ ካደረጉ በኋላ ጥር 3 ወይም 4 ወደ አልጄሪያ የሚያመሩ ይሆናል። በአሠልጣኝ ቼኪኒዮ ኮንዴ የሚመራው የሞዛምቢክ ብሔራዊ ቡድን ወደ ሥፍራ አቅንቶ በቀጣዮቹ 15 ቀናት ዝግጅቱን ካደረገ በኋላ ጥር 6 የመጀመሪያ ጨዋታውን ከኢትዮጵያ ጋር በባራኪ ስታዲየም ያደርጋል።
ቦጋለ አበበ
አዲስ ዘመን  ታኅሣሥ 26 /2015
40ኛው የጃንሜዳ ኢንተናሽናል ሃገር አቋራጭ ቻምፒዮና በሱሉለታ ከተማ ተካሂዶ በደማቅ ሁኔታ ተጠናቋል። ውድድሩ ከትናንት በስቲያ ሲካሄድ በቡድን አማራ ክልልንና ኢትዮ ኤሌትሪክ ባለድል ሆነው የዋንጫ ተሸላሚ ሆነዋል።
ውድድሩ በ5 የተለያዩ ካታጎሪዎች ተከፍሎ በርካታ አትሌቶችን ያሳተፈ ሲሆን በድብልቅ ሪሌይ፣ በ6 ኪሎ ሜትር ወጣት ሴቶች፣ በ8 ኪሎ ሜትር ወጣት ወንዶች፣ በ10 ኪሎ ሜትር አዋቂ ወንዶችና ሴቶች ከ50 ዓመት በላይና በታች ባሉ ምድቦች ፉክክሮች ተከናውነዋል።
በ8 ኪሎ ሜትር የወጣት ወንዶችና በ6ኪሎ ሜትር የወጣት ሴቶች ውድድር በተከታታይ 14እና 35 ነጥቦችን በመሰብሰብ አማራ ክልል የዋንጫ ተሸላሚ ሲሆን፣ በአዋቂ ወንዶችና ሴቶች የ10 ኪሎ ሜትር ደግሞ ኢትዮ ኤሌትሪክ የዋንጫ ተሸላሚ መሆን ችሏል። በድብልቅ ሪሌይ ኦሮሚያ ክልል የወርቅ ሜዳልያ፣ ሱሉልታ የብርና ኢትዮጵያ ንግድ ባንክ የነሐስ ሜዳለያ በማግኘት ከ1ኛ-3ኛ ያለውን ደረጃ ሲይዙ ኦሮሚያ ደንና ዱር፣ ኢትዮ ኤሌትሪክና ሲዳማ ቡና ቀሪዎቹን ደረጃ ይዘ ውድድሩን ማጠናቀቅ ችለዋል።
የዘንድሮ የአገር ኣቋራጭ ቻምፒዮና ለ40ኛ ጊዜ የተደረገና በተለያዩ ርቀቶች ጠንከር ያለ ፉክክሮችን ያስተናገደ ሲሆን፤ ከነዚህም መካከል በተጠባቂው የሴቶች 10ኪሎ ሜትር ውድድር የዓለም የ10ሺ ሜትር አሸናፊዋ ለተሰንበት ግደይ ውድድሩን በማፍጠን ተፎካካሪዎቿን በሰፊ ርቀት በመቅደም ባለድል መሆን ችላለች። ለተሰንበት ግደይ 35፡21.55 በሆነ ሰዓት አንደኛ ሆና ስታጠናቅቅ፣ ጌጤ አለማየሁ 35፡40፡ 87 በሆነ ሰዓት ሁለተኛ፣ መቅደስ አበበ 35፡46.06 በሆነ ሰዓት የሶስተኝነቱን ደረጃ በመያዝ ማጠናቀቅ ችለዋል።
በወጣት ሴቶች የ6ኪሎ ሜትር ውድድር ለምለም ንብረት ከአማራ ክልል 20፡33.40 በሆነ ሰዓት 1ኛ፣ መልክናት ውዱ ከኢትየጵያ ንግድ ባንክ 20፡35.15 በሆነ ሰዓት 2ኛና ሰናይት ጌታቸው ከአማራ ክልል 20፡ 35.50 በሆነ ሰዓት ሶስተኛ ደረጃን በመያዝ ማጠናቀቅ ችለዋል።በወጣት ወንዶች የ8ኬሎ ሜትር ውድድር በረከት ዘለቀ ከአማራ ክልል 24፡48.81 በሆነ ሰዓት 1ኛ፣ ቦኪ ዲሪባ ከኦሮሚያ ክልል 24፡49.13 በሆነ ሰዓት 2ኛና አቤል በቀለ ከአማራ ክልል 24፡51.43 በሆነ ሰዓት 3ኛ ደረጃን በመያዝ ውድድራቸውን ፈፅመዋል።
በ10ኪሎ ሜትር የአዋቂ ወንዶች ጠንካራ ፍክክር የተስተናገደ ሲሆን ያለፈው ውድድር አሸናፊ አትሌት በሪሁ አረጋዊ ከኢትዮ ኤሌትሪክ በ30፡44.20 በሆነ ሰዓት አሸናፊ መሆን ችሏል። ከተመሳሳይ ክለብ ታደሰ ወርቁ በ30፡5309 ሁለተኛ ሆኖ ሲያጠናቅቅ ጌታነህ ሞላ ከመቻል 30፡54.43 በሆነ ሰዓት በማጠናቀቅ ሶስተኛ ሆኗል።
ባለድሉ አትሌት በሪሁ አረጋዊ ለውድድሩ በደንብ ዝግጅት ማድረጉን ተናግሮ፣ ውድድሩ በጣም ፍክክር የነበረበትና አየሩም ትንሽ እንደከበደው ገልፃል። በሪሁ በማሸነፉ ደስተኛ እንደሆነና ለቀጣይ የአውስትራልያው የዓለም አገር አቀራጭ ቻምፒዮናም ጠንካራ ዝግጅት ለማድረግ ልምዱን ተጠቅሞ የወርቅ ሜዳለያ እንደሚያስመዘግብ በልበሙሉነት ተናግሯል። ‹‹ሀገርን መወከል ስሜቱ ከፍታ ነው፤ለሀገር ትልቅ ኃለፊነት ነው ይዘክ የምትሄዳው፣ ምክንያቱም ለሃገርና ለራስ ብለህ የምትሰራው ይለያያል›› ሲልም አስተያየቱን ሰጥተል። በዚሁ ምድብ ከተመሳሳይ ክለብ ውድድሩን በሁለተኝነት የጨረሰው ታደሰ ወርቁ በበኩሉ፣ የውድድሩ ስፍራ ጥሩ እንደነበረና መጨረሻ ላይ ንፋስ እንዳስቸገረው ገልፆ በቡድን ለማሸነፋቸው ምክንያት ጠንካራ ዝግጅት ማድረጋቸው ምክንያት እንደሆነ ተናግሯል። ‹‹ለዓለም አገር አቀራጭ ቻምፒዮናው የበለጠ ጠንከር ያለ ዝግጅት ማድረግ አለብን፣ ምክንያቱም እዛ የምንፎካከራቸው ኬንያዊያንና ዩጋንዳዊያንን ነው›› ሲልም ታደሰ አስተያየቱን ሰንዝራል።
ከ50 ዓመት በላይ የአንጋፋ አትሌቶች ውድድር አብደላ ሱሌማን በአንደኝነት ሲያጠናቅቅ፤ አያሌው እንዳለና ገፊ አባይ ሁለተኛና ሶስተኛ በመሆን ማጠናቀቅ ችለዋል። ከ50 ዓመት በታች የአንጋፋ አትሌቶች ውድድር ዳግሞ አስፋ ጥለሁን አንደኛ፣ ተስፋዬ ያያ ሁለተኛና እሱባለው አስናቀ ሶስተኛ በመሆን ጨርሰዋል።
በውድድሩ የኢትዮጵያ አትሌቲክስ ፌዴሬሽን ፕሬዘዳንት ረዳት ኮሚሽነር ጄነራል ደራርቱ ቱሉን ጨምሮ፣የፌዴሬሽኑ ስራ አስፈጻሚ ኮሚቴ አባላት በባህልና ስፖርት ሚኒስትር የስፖርት ዘርፍ ሚኒስትር ድዔታ አምባሳደር መስፍን ቸርነት፣ የኬንያና የምስራቅ አፍሪካ አትሌቲክስ ሪጅን ፕሬዘዳንት ጀነራል ጃክሰን ትዊና የአትሌቲክስ ሪጅኑ ዋና ፀሀፊ ዶክተር ኢንጂነር ሲዲቅ ኢብራሂም መታደም ችለዋል።
የኢትዮጵያ አትሌቲክስ ፌዴሬሽን ተቀደሚ ፕሬዘዳንት አትሌት ገዛኸኝ አበራ የውድድሩን መጠናቀቅ አስመልክቶ፣ ውድድሩ በጣም ጥሩ እንደነበረና አመርቂ የሚባል ውጤትም እንደተገኘበት ገልፃል። ገዛኸኝ አያይዞም በውድድሩ ለዓለም ቻምፒዮና ጥሩ የሆኑ ተወዳዳሪዎችንም ለመምረጥም እንዳስቻላቸው ተናግሯል።
አለማየሁ ግዛው
አዲስ ዘመን  ታኅሣሥ 25 /2015
የአፍሪካ እግር ኳስ ኮንፌዴሬሽን (ካፍ) ከሚመራቸው ውድድሮች መካከል አንዱ የሆነው የአፍሪካ አገራት ቻምፒዮን ሺፕ (ቻን) ከቀናት በኋላ ይካሄዳል። ውድድሩ በአልጄሪያ ለ7ኛ ጊዜ የሚከናወን ሲሆን፤ ተሳታፊ የሚሆኑት 18 አገራትም ዝግጅታቸውን በማድረግ ላይ ይገኛሉ። ከእነዚህ መካከል አንዷ የሆነችው ኢትዮጵያም ካለፈው ሳምንት መጀመሪያ አንስቶ ብሄራዊ ቡድኗን በማሰባሰብ በኢትዮጵያ ንግድ ባንክ ሜዳ ላይ ዝግጅቷን አጠናክራ ማከናወኗን ቀጥላለች።
ዘንድሮ ለሶስተኛ ጊዜ በዚህ ውድድር የሚካፈለው የኢትዮጵያ ብሄራዊ ቡድን በመድረኩ ከምድብ ያለፈ ውጤት የለውም። ከስድስት ዓመታት በኋላም ዳግም የመድረኩ ተሳታፊ ሆኗል። በአገር ውስጥ ሊጎች ብቻ በሚካፈሉ ተጫዋቾች መካከል የሚካሄደው ይህ ውድድር ለወጣት ተጫዋቾች በርካታ እድልን ሊያስገኝ እንደሚችል ይታመናል። ከዚህ ባሻገር አብዛኛዎቹ የአፍሪካ ብሄራዊ ቡድን ተጫዋቾች በአውሮፓና ሌሎች አገራት ሊጎች ውስጥ የሚጫወቱ እንደመሆናቸው በዚህ ውድድር ላይ ይዘው የሚቀርቡት ቡድን ከሌላው የተለየ ነው የሚሆነው። ይኸውም እንደ ኢትዮጵያ ያሉና በርካታ የውጪ አገራት ተጫዋቾች የሌሏቸው ቡድኖችን ተጠቃሚ ያደርጋል።
በመሆኑም በመድረኩ ከዚህ ቀደም ጎልቶ የሚነገር ታሪክ የሌላት ኢትዮጵያ ተወዳዳሪ ለመሆን ወደ አልጄሪያ ታቀናለች። ለዋሊያዎቹ ዋና አሰልጣኝ ውበቱ አባተ በዚህ ረገድ ኃላፊነት የሰጠው ፌዴሬሽኑ ለዝግጅቱም የተለየ ትኩረት ሰጥቶ በመንቀሳቀስ ላይ ነው የሚገኘው። ለቻን ዝግጅት በማድረግ ላይ የሚገኘው ቡድኑ ከአገር ውስጥ ዝግጅቱ ባለፈ ቀጣይ ዝግጅቱን በሞሮኮ የሚያደርግ ይሆናል። ቡድኑ በተያዘለት መርሃ ግብር መሰረት ከነገ በስቲያ ታህሳስ 26/2015 ዓ.ም ወደ ሞሮኮ በማቅናት እስከ ውድድሩ መዳረሻ ያሉት ስምንት ቀናት ዝግጅት እንደሚያከናውን ፌዴሬሽኑ ጋዜጣዊ መግለጫ በሰጠበት ወቅት አስታውቋል። በሰሜን አፍሪካዊቷ አገር አልጄሪያ የሚደረገውን ውድድር ተከትሎ የቡድን አባላቱ ከአየር ሁኔታው ጋር እንዲላመዱ በሚል ከተመረጡ አገራት መካከል አንዷ የሆነችው ሞሮኮ ናት።
ፌዴሬሽኑ የቻን ተሳታፊነቱን ተከትሎ ለተለያዩ ወጪዎች የሚሆነውን 50 ሚሊየን ገንዘብ ከመንግስት እገዛ እንዲደረግለት መጠየቁ የሚታወስ ነው። ይሁንና የተሰጠው ምላሽ ግን 28 ነጥብ 8 ሚሊየን ብር መሆኑን ፌዴሬሽኑ አስታውቋል። በመሆኑም ፌዴሬሽኑ ተጨማሪ ስፖንሰሮችንና የገንዘብ ምንጮችን ከመፈለግ ባለፈ ሌሎች ወጪ ቀናሽ አማራጮችን ሲያማትር ቆይቷል። በዚህም መሰረት ከሞሮኮ እግር ኳስ ፌዴሬሽን ጋር በተገባው ስምምነት ቡድኑ የመጓጓዣ ወጪውን ብቻ በመሸፈን ሌሎች የቆይታ እንዲሁም የልምምድ አስፈላጊ ሁኔታዎችን በነጻ መስተናገድ እንዲችል ተፈቅዶለታል። በተጓዳኝም በቻን ከሚሳተፈው የሞሮኮ ብሄራዊ ቡድን ጋር የአቋም መፈተሻ የወዳጅነት ጨዋታ የሚያደርግ ሲሆን፤ በእቅዱ መሰረት ሁለተኛውን የአቋም መፈተሻ ጨዋታም ከቡድኑ ጋር ለማከናወን ጥረት በማድረግ ላይ እንደሚገኝም ፌዴሬሽኑ አስታውቋል።
ቡድኑ በአጠቃላይ 41 አባላትን ይዞ በውድድሩ ላይ የሚሳተፍ ሲሆን፤ ከተመረጡት 28 ተጫዋቾች መካከልም ሁለቱ ተቀንሰው 26 ናቸው። ከተጫዋች ባሻገር የስልጠና ቡድን እና የፌዴሬሽኑ ተወካዮች ብቻ የተካተቱበት መሆኑንም ፌዴሬሽኑ አረጋግጧል። የውድድሩ ተሳታፊ ከሆነው ቡድኑ ጎን ለጎንም በሌሎች ስራዎች አገሪቷን የሚወክሉ ባለሙያዎችም አሉ። የኢትዮጵያ እግር ኳስ ፌዴሬሽን ፕሬዚዳንት አቶ ኢሳያስ ጅራ የቻን ውድድር አዘጋጅ ኮሚቴ አባል በመሆን ተመርጠዋል።
ፕሬዚዳንቱ ከዚህ ቀደምም በ2021 የአፍሪካ ዋንጫ ላይ ተመሳሳይ ኃላፊነት ተሰጥቷቸው ነበር። የካፍ ኤሊት ኢንስትራክተር አብርሃም መብራቱም በቴክኒክ ጥናት ቡድን አባልነት የሚያገለግሉ ሲሆን፤ እአአ በ2019 እና 2021 አፍሪካ ዋንጫ ላይ ተመሳሳይ ተሳትፎ ነበራቸው። ሌላኛው ባለሙያ የፊፋ ዓለም አቀፍ ዳኛ ባምላክ ተሰማም በጨዋታ አመራርነት በቻን ውድድር እንደሚካፈሉ ከፌዴሬሽኑ የተገኘው መረጃ ያሳያል። ኢንስትራክተር ባምላክ በውድድሩ ላይ ከሚሳተፉ 12 የቪድዮ ረዳት ዳኞች መካከል አንዱም ናቸው።
ብርሃን ፈይሳ
አዲስ ዘመን ታህሳስ 24/2015
‹‹ከፔሌ በፊት እግር ኳስ ስፖርት ብቻ ነበር፤ እሱ ግን ወደ ጥበብ እና መዝናኛነት ቀየረው›› ይህን ያለው የወቅቱ ብራዚላዊው ኮከብ ኔይማር ጁኒየር ነው፡፡ በእርግጥም እግር ኳስ አሁን የሚታወቅበት ውብ መልኩን ያገኘው ፔሌ ከተሰኘው ቅመም በኋላ ስለመሆኑ በርካቶችን ያስማማል፡፡ የደቡብ አሜሪካዊቷን አገር መለያ እግር ኳስ እንዲሆን የመሰረት ድንጋይ ያኖረው ዘመን ተሻጋሪ የኳስ አርቲስት ወደማይቀረው ሞት ነጎደ። ከ64 ዓመታት በፊት በእግር ኳሱ ዓለም የፈነጠቀው ጸሃይ በመጨረሻም ከትናንት በስቲያ ምሽት ጠለቀ፡፡
ለስፖርቱ ሩቅ ለሆኑ ሰዎች ጭምር አዲስ ያልሆነው ፔሌ፤ የእግር ኳስ ስፖርት ምልክት፣ የብራዚላዊያን ሀብት፣ የስፖርቱ ከፍተኛ ግብ አስቆጣሪ፣ የዓለም ዋንጫ ጀግና፣ የ20ኛው ክፍለ ዘመን ምርጥ ተጫዋች ‹‹የእግር ኳስ ንጉስ›› ከሚል ክብር ጋር ኖሯል፡፡ በመጨረሻም ለዓመታት ሲታገለው የቆየው ህመሙ አሸንፎት በ82 ዓመቱ አርፏል፡፡ ያሳመራት እግር ኳስም እነሆ ሃዘን ተቀምጣለች፤ የፊፋው ፕሬዚዳንት ጂያኒ ኢንፋንቲኖም ‹‹ለእግር ኳስ አሳዛኙ ቀን ነው፤ የምንጊዜውም ምርጡ ተጫዋች ስለተለየም መላው ዓለም ሀዘን ላይ ነው›› ሲሉ ከባዱን የሀዘን ስሜት ገልጸውታል።
ጥበበኛው ተጫዋች ‹‹ፔሌ›› በመላው ዓለም የሰዎች እና የስፖርት ስፍራዎች መጠሪያ ለመሆን ይብቃ እንጂ ሙሉ ስሙ ኤዲሰን አራንቴስ ዶናሲሚንቶ ይሰኛል፡፡ እአአ ጥቅምት 23/1940 በብራዚል ትሬስ ኮራኮስ ፍጹም ድህነት በነገሰበት መንደር ውስጥ የተወለደው ፔሌ በልጅነቱ ፓይለት የመሆን ህልም የነበረው ቢሆንም በቤታቸው አቅራቢያ አውሮፕላን ተከስክሶ ፓይለቱና ተሳፋሪዎች ሕይወታቸው ሲያልፍ መመልከቱን ተከትሎ ህልሙን ለመቀየር ወሰነ፡፡ አባቱ ጆኣኦ ራሞስ ዶ ናሲሚንቶ ፕሮፌሽናል እግር ኳሰ ተጫዋች ነበሩና ወደዚያው አማተረ፡፡ በወቅቱ በብራዚል የቤት ውስጥ እግር ኳስ (ፉትሳል) ተወዳጅ ስፖርት በመሆኑ የሊስትሮ ሳጥኑን ጥሎ የሕይወቱ ጥሪ ወደ ሆነው እግር ኳስ አማትሮ ችሎታውን እንዲያወጣና ተሰጥኦውን እንዲያዳብር አስተዋጽኦ አድርጎለታል፡፡ የማንጠባጠብ፣ አታሎ የማለፍ፣ ፍጥነትና የግብ አስቆጣሪነት ብቃቱ የሕዝቡን ትኩረት ሲያስገኝለት ለኮኮብነትም በይበልጥ አነሳስቶታል፡፡
ይህ እንደ እግር ኳስ በዓለም ሕዝብ ሁሉ ተወዳጅ የሆነ የስፖርቱ ፈርጥ በተለይም በብራዚላውያን ዘንድ የተለየ ክብር ቢሰጠው አይገርምም። ስፖርት ብዙም ትኩረት በማይሰጠው ዘመን ተፈጥሮ አገሩን በእግር ኳስ ምትሃቱ ከተሸናፊነትና የበታቸኝነት ስሜት ፈንቅሎ በማውጣት የአሸናፊነት ልቦና አላብሷል። ከእሱ በኋላ ለፈለቁ አያሌ ብራዚላውያን ከዋክብትም ምክንያት ሆኗል።
ፔሌ እግር ኳስን በተጫወተባቸው ዓመታት አስቸጋሪ ናቸው ተብሎ የሚታሰቡትን ክብረወሰኖች ማስመዝገብ ችሏል። እግር ኳስን በፊት መስመር አጥቂነት የተጫወተው ፔሌ በአጠቃላይ ለሀገሩና ለክለቦች 1ሺ363 ጨዋታዎችን አድርጎ 1ሺ281 ግቦችን ከመረብ ማሳረፍ ችሏል፡፡ ይህም በጨዋታ በአማካይ ለአንድ ግብ የቀረበ ነው ማለት ይቻላል፡፡ በአራት የዓለም እግር ኳስ ዋንጫ በመሰለፍ ሶስቱን (እአአ በ1958፣ በ1962 እና በ1970) የዓለም ዋንጫዎችን በማንሳት ብቸኛው የእግር ኳስ ተጫዋች ነው፡፡ ፔሌ ከልጅነት እስከ ጎልማሳነት እድሜው ባገለገለው በክለቡ ሳንቶስ በ15 እንዲሁም በብራዚል ብሄራዊ ቡድን በ16 ዓመቱ በመሰለፍና የዓለም ዋንጫንም በ17 ዓመቱ በማንሳት ታሪክ ሰርቷል፡፡ ሳንቶስም ለዚህ ውለታው በክለቡ አርማ ላይ የዘውድ ምልክት አስቀምጦለታል። ይህም ፔሌ የእግር ኳስ ንጉስ መሆኑን ለማስታወስ ታስቦ የተደረገ ነው።
ፔሌ በዓለም አቀፍ ውድድሮች ለብራዚል ብሔራዊ ቡድን 97 ጎሎችን ሲያስቆጥር ለክለቡ ሳንቶስ ደግሞ 1ሺ88 ግቦችን ማስቆጠር ችሏል፤ እአአ በ1958ቱ የዓለም ዋንጫ የውድድሩ በዕድሜ ትንሹ ተጫዋች፣ በ1970 የውድድሩ ምርጥ ተጫዋች፣ በ1973 የደቡብ አሜሪካ ምርጥ ተጫዋች ተብሎ የክብር ካባ ደርቧል። ከክለቡ ሳንቶስ ጋርም ስድስት የብራዚል ሊግ ዋንጫዎችን፣ ሁለት ኮፓ ሊበርታዶስ ዋንጫን፣ ሁለት የዓለም የአሸናፊዎች አሸናፊ ዋንጫን ማሳካት ችሏል፡፡
ፔሌ ለሳንቶስ 18 ዓመታት ከተጫወተ በኋላ እአአ በ1975 የኒውዮርክ ኮስሞስ ቡድንን ተቀላቀለ፡፡ ወደ አሜሪካ ከማቅናቱ በፊት ግን ፔሌ በብራዚላውያን እጅግ ተወዳጅና የአገር አርማ ተደርጎ ይቆጠር ስለነበረ አገሩ ብራዚል ወደ ሌላ አገር ተሸጦ እንዳይጫወት አግዳዋለች። ይህም በሌሎች ታላላቅ የዓለማችን ክለቦች አፍላ አቅሙን እንዳያሳይና በጥበቡም የሀብት ማማ ላይ እንዳይቀመጥ አድርጎታል። የማታ ማታ ግን ወደ አሜሪካ አቅንቶ በሶስት ዓመታት የኒውዮርክ ቆይታው (በ1977)የሊግ ቻምፒዮን እንዲሆን አስችሏል፡፡ በዚያው ዓመትም በጀንትስ ስታዲየም በተገኘው 75ሺ ደጋፊዎች ፊት ተገኝቶ እግር ኳስን ሊሰናበት የግድ ሆኗል፡፡ ከእግር ኳስ ዓለም ከተገለለ በኋላም ለዓለም እግር ኳስ አስተዋጽኦ ማድረጉን ቀጥሎ፤ እአአ በ1995 ለእግር ኳስ እድገት ሙያዊ ልምዱን እንዲያካፍል የብራዚል ስፖርት ልዩ ሚንስትር ሆኖ ተሾመ፡፡ በወቅቱም ከስፖርቱ ሙስናን ለማጥፋት በመስራቱ ‹‹የፔሌ ህግ›› የሚል ቅጽ ስም ተሰጥቶታል፡፡ የእግር ኳስ ስኬቱን ተከትሎ አምስት ዘጋቢ ፊልሞች የተሰሩለት ፔሌ፤ ስድስት ፊልሞች ላይ ተሳትፏል። አምስት መጻሐፍትን መድረስ ሲችልም አንዱ ወደ ፊልም ተቀይሯል።
ፔሌ በእግር ኳሱ ዓለም ከዋክብት የቀዳሚነቱን ስፍራ እንደሚይዝ ብዙዎች ቢስማሙም ከአርጀንቲናዊው አርማንዶ ማራዶና ጋር እያወዳደሩት የዘመኑን የንግስና ካባ አጎናጽፎውታል፡፡ ፔሌና ማራዶና ራሳቸው በመገናኛ ብዙሃን ጭምር ለደጋፊዎቻቸው ‹‹እኔ እበልጥ፤ እኔ እበልጥ›› የሚለውን አጀንዳ እያነሱ የብዙዎቻችን ቀልብ መግዛትም ችለዋል። ከዚህም ጋር አያይዞም ፔሌ በአንድ ወቅት እንዲህ ብሎ ነበር ‹‹ሰዎች ስለ ፔሌና ማራዶና ይወያያሉ ለኔ ግን አልፍሬዶ ዲ ስቲፋኖ ጥሩ ተጨዋች ነው፤ በእርግጥ ማራዶና ምሳሌ አይደለም ከእግዚአብሔር ስጦታ የመቀበል ዕድል ነበረው ታላቅ ተጫዋች ነበር ግን ምሳሌ አይደለም››፡፡ ስፖርቱን የሚመራው ፊፋም ሁለቱን ተጫዋቾች በጋራ እአአ በ2000 የ20ኛው ክፍለ ዘመን ምርጦች ብሏቸዋል፡፡ ለብዙ ዓመታት ይህን ጡዘት አፋፍመው ከቆዩ በኋላ ባልታሰበና በድንገተኛ የልብ ህመም ተቀናቃኙ ማራዶና እአአ 2022 በ60 ዓመቱ ከዚህ ዓለም በሞት ሲለይ ፔሌም እንዲህ ሲል ሀዘኑን ገለጾ ነበር ‹‹ዓለም አንድ ታላቅ ሰው አጣች፣ አንድ ቀን ሰማይ ቤት እግር ኳስን አብረን እንደምንጫወት ተስፋ አደርጋለሁ››። ፔሌ ከሁለት አመት በፊት ማራዶና ከዚህ ዓለም በሞት ሲለይ እሱም ብዙ እንደማይቆይ የታወቀው ይመስላል።
አለማየሁ ግዛው
አዲስ ዘመን እሁድ ታኅሣሥ 23 ቀን 2015 ዓ.ም
40ኛው የጃንሜዳ ኢንተርናሽናል ሀገር አቋራጭ ሻምፒዮና ነገ በኦሮሚያ በሱሉልታ ከተማ ይካሄዳል። በውድድሩ የሚያሸንፉ አትሌቶች እ.ኤ.አ የካቲት 23/2023 በአውስትራሊያ ባትሪስ ከተማ ለሚካሄደው 44ኛው የዓለም አገር አቋራጭ ሻምፒዮና ኢትዮጵያን ወክለው የሚሳተፉ ይሆናል፡፡
የኢትዮጵያ አትሌቲክስ ፌዴሬሽን በየዓመቱ ከሚያካሄዳቸው ውድድሮች አንዱ የሆነው የጃንሜዳ ኢንተርናሽናል ሀገር አቋራጭ ውድድር ዓለም አቀፍ ደረጃውን ጠብቆ የሚካሄድ ሲሆን የበርካታ ሀገራት አትሌቶችም ተሳታፊ ናቸው። በነገው ውድድርም ከጎረቤት ሀገራት ኤርትራ፣ ኬንያ፣ ደቡብ ሱዳን፣ ዩጋንዳ፣ ጅቡቲና ሱዳን አትሌቶች እንዲሳተፉ የተጋበዙ ቢሆንም የሱዳን አትሌቶች ብቻ ለመሳተፍ ፍቃደኛ መሆናቸው ተገልጿል። በዚህ ውድድር ከሀገር ውስጥ 7 ክልሎች፣ 2 የከተማ አስተዳደሮች፣ 22 ክለቦች፣ 8 ቬትራን አትሌቶች፤ 231 የግል ተወዳዳሪዎች የሚሳተፉበት እንደሆነም ተነግሯል።
በውድድሩ ታዋቂና ኢትዮጵያን በተለያዩ የዓለም መድረኮች በመወከል ስኬትን የተቀደጁ አትሌቶች ተሳታፊ እንደሚሆኑ የተገለጸ ሲሆን ከነዚህም መካከል እንደ ሙክታር እንድሪስ፣ ሰለሞን ባረጋ፣ አቤ ጋሻው፣ ሰንበሬ ተፈሪ፣ አክሱማዊት አምባዬና ጎይቶቶም ገብረስላሴ ከዋንኞቹ ተሳታፊዎች መካከል ናቸው።
ተወዳዳሪ አትሌቶች በአዋቂ ወንድ 358፣ በአዋቂ ሴቶች 134 ከ20 ዓመት በታች ወንድ 217 ከ20 ዓመት በታች ሴት 176 በድብልቅ ሪሌ 64 አንጋፋ አትሌቶች 80 በአጠቃላይ 1029 አትሌቶች ይሳተፋሉ። የውድድር ካታጎሪ በወጣት ሴቶች 6 ኪሎ ሜትርና በአዋቂ ሴቶች 10 ወንዶች 10 ኪሎ ሜትር እንዲሁም በድብልቅ ሪሌ 8 ኪሎ ሜትር እንደሚሆኑም ተገልጿል።
የኢትዮጵያ አትሌቲክስ ፌዴሬሽን ሻምፒዮናውን ለማከናወን ከ4 ሚሊዮን ብር በላይ በጀት መድቧል። ለዉድድሩ ሽልማት የሚውል 865ሺ ብር እንደተዘጋጀ ፌዴሬሽኑ በሰጠው ጋዜጣዊ መግለጫ አስታውቋል። በውድድሩ በሁሉም ከታጎሪ ከ1ኛ-3ኛ ለሚወጡ አትሌቶች የወርቅ የብርና የነሐስ ሜዳሊያ የሚበረከት ሲሆን ከ1-6 ለሚወጡ እንደየደረጃው የገንዘብ ሽልማት የሚሰጥ ይሆናል። የቡድን አሸናፊ ለሚሆኑ ለ5ቱም ካታጎሪዎች ደግሞ ለእያንዳንዳቸው የዋንጫ ሽልማት ተዘጋጅቷል። ውድድሩን ለመምራትና ለመደገፍ በዳኝነት፣ በቴክኒክ፣ በኮሙኒኬሽን፣ በሕክምናና በሌሎች አገልግሎት ከ160 በላይ የሰው ሃይል እንደሚሠማራም ተነግሯል፡፡
ኢትዮጵያ አትሌቲክስ ፌዴሬሽን ተቀዳሚ ምክትል ፕሬዚዳንት አትሌት ገዛኸኝ አበራ በጋዜጣዊ መግለጫው ላይ ውድድሩ ቀድሞ ከሚካሄድበት ከጃንሜዳ ወደ ሱሉልታ የተወሰደበትን ምክንያት ሲያስረዳ ‹‹ጃንሜዳ እኛ በነበርንበት ወቅት እኛንና ሌሎች እኛን መሰል አትሌቶችን ያፈራ ነው፤ ጃንሜዳ ከዚህ በፊት በኮቪድ ምክንያት የገብበ ቦታ ስለነበር ሜዳው የተስተካከለ ስላልሆነ የውድድር ሥፍራውን ከከተማ ውጪ ልናደርግ ግድ ሆኗል›› ሲል ተናግራል፡፡ ገዛኸኝ አያይዞም አምና በጃንሜዳ በተደረገው ውድድር በዚሁ ምክንያት ብዙ አትሌቶች ስለተጎዱ ይሄንኑ ለማስቀረትና አትሌቶችን ለኢንተርናሽናል ውድድር በጉዳት ላለማጣት በማሰብ ተፈጥራዊ በሆነ ቦታ ውድድሩ እንዲከወን መወሰኑን አስረድተል፡፡
የዓለም አገር አቋራጭ ሻምፒዮና እ.ኤ.አ 1973 ጀምሮ ለ43 ጊዜ የተካሄደ ሲሆን ኢትዮጵያ በ1981 ስፔን ማድሪድ ከተማ ከተካሄደው ሻምፒዮና ጀምሮ በተከታታይ ለ35 ጊዜያት መሳተፏ ይታወቃል፡፡ በዚህ የውድድር መድረክ ባለፉት የውድድር ዓመታት ከፍተኛ ውጤት ካስመዘገቡት ሴት ኢትዮጵያውያን አትሌቶች መካከል ኮማንደር አትሌት ደራርቱ ቱሉ፣ ጌጤ ዋሚ፣ ብርሃኔ አደሬ፣ ጥሩነሽ ዲባባ፣ መሰለች መልካሙና ለተሰንበት ግደይ በቀዳሚነት የሚጠቀሱ ሲሆን በወንዶች ደግሞ ሻለቃ አትሌት ኃይሌ ገ/ገብረስላሴ፣ ቀነኒሳ በቀለ፣ ገ/እግዚአብሔር ገ/ማርያምና ሐጎስ ገ/ሕይወት ለአብነት የሚጠቀሱ አትሌቶች ናቸው። የጃንሜዳ ኢንተርናሽናል አገር አቋራጭ ሻምፒዮና ዘንድሮ ለ40ኛ ጊዜ የሚካሄድና ባለፉት በርካታ ዓመታት ለአትሌቶች የውድድር እድልን የፈጠረ እንዲሁም ሀገርን ወክለው የሚሳተፉ አትሌቶችን በመምረጥ ከፍተኛ ውጤት የተመዘገበበት ውድድር መሆኑንም ፌዴሬሽኑ አስታውቋል፡፡
የሀገር አቋራጭ ውድድር ተፈጥራዊ በሆኑ መሰናክሎች ሜዳማ፣ ዳገታማ፣ ቁልቁልታማ፣ ጭቃማና ሌሎች ጉልበት የሚፈታተኑ መልካ-ምድሮች አትሌቶች የሚፈተኑበት ተወዳጅ የአትሌቲክስ ውድድር ሲሆን፣ በአውሮፓ በተለይም በእንግሊዝ አገር ተጀምሮ በዓለም አትሌቲክስ ተቀባይነት በማግኘት በአሁኑ ጊዜ በሁለት ዓመት አንድ ጊዜ በዓለም ሻምፒዮና ደረጃ ይካሄዳል።
አለማየሁ ግዛው
አዲስ ዘመን  ታኅሣሥ 22 /2015
ከሳምንት በኋላ በአልጄሪያ አዘጋጅነት በሚካሄደው ሰባተኛው የአፍሪካ አገራት ቻምፒየን ሺፕ(ቻን) ውድድር ላይ የሚሳተፈው የኢትዮጵያ ብሔራዊ ቡድን ከቀናት በፊት ዝግጅት መጀመሩ ይታወቃል። የብሔራዊ ቡድኑ ዋና አሰልጣኝ ውበቱ አባተ ኢትዮጵያ በውድድሩ ለሶስተኛ ጊዜ ስትሳተፍ የተሻለ ውጤት የማስመዝገብ ሃላፊነት የተጣለባቸው ሲሆን ለሃያ ስምንት ተጫዋቾች ጥሪ በማድረግ ወደ ዝግጅት ገብተዋል። ይሁን እንጂ ቡድኑ ዝግጅቱን ሲጀምር ወሳኙ የአጥቂ ስፍራ ተጫዋች ጌታነህ ከበደ ጥሪ ከተደረገላቸው ተጫዋቾች መካከል መገኘት እንዳልቻለ ታውቋል። ከትናንት በስቲያ ሶከር ኢትዮጵያ ባስነበበው ዘገባ መሰረት የቡድኑ ቁልፍ የፊት መስመር ተጫዋች ጌታነህ ከበደ ራሱን ከብሔራዊ ቡድኑ ማግለሉ ተጠቁሟል።
ጌታነህ ከበደ ወደ ብሔራዊ ቡድኑ እንዲመለስ በኢትዮጵያ እግር ኳስ አመራሮች ከፍተኛ የማግባባት ስራ ሲሰራ እንደነበረ ዘገባው የጠቆመ ሲሆን ተጫዋቹ እዚህ ውሳኔ ላይ የደረሰው አስቦበት መሆኑን አሳውቋል።ከ2001 ጀምሮ የኢትዮጵያ ብሔራዊ ቡድን ወሳኝ አጥቂ በመሆን ያገለገለው ጌታነህ በሀገሩ መለያ 33 ግቦችን በማስቆጠር ትልቅ ታሪክ መስራቱ ይታወቃል። ጌታነህ አሰልጣኝ ውበቱ የዋልያዎቹ መሪ ሆነውም ቡድኑን በአምበልነት ማገልገል የቻለ ሲሆን ካለፈው ግንቦት ወር ጀምሮ በአሰልጣኙና ተጫዋቹ መካከል አለመግባባት መፈጠሩ ይታወሳል።
በሁለቱ ግለሰቦች መካከል አለመግባባት የተፈጠረው በአፍሪካ ዋንጫ ማጣሪያ ዋልያዎቹ ማላዊና ግብጽን በገጠሙባቸው ጨዋታዎች ጌታነህ በፕሪሚየር ሊጉ ከፍተኛ ግብ አስቆጣሪ በነበረበት ሰዓት አሰልጣኝ ውበቱ ተጫዋቹን ከቡድኑ በመቀነሳቸው ነበር። ለዚህም አሰልጣኙ “ደጋግሜ ስልክ ስደውልለት አለማንሳቱ የዲሲፕሊን ችግር በመሆኑ ከቡድኑ ውጭ አድርጌዋለሁ” የሚል ምላሽ የሰጡ ሲሆን ጌታነህ በበኩሉ “የዲሲፕሊን ችግር የለብኝም ስልኩን ለምን እንዳላነሳሁ ግን አሰልጣኝ ውበቱ በደንብ ያውቃል” ሲል በወቅቱ አስተባብሎ ነበር።
አሰልጣኝ ውበቱ ከጌታነህ ጋር አለመግባባቱ በተፈጠረበት ወቅት ከተጫዋቹ ጋር ሌላ ችግር እንደሌለባቸውና ብቃቱ ጥሩ እስከሆነ ድረስ ዳግም ለብሔራዊ ቡድኑ ሊጠሩት እንደሚችሉ ጠቁመው ነበር። በዚህም መሰረት ከስምንት ወር በኋላ ለተጫዋቹ ጥሪ አቅርበዋል። ይሁን እንጂ ጌታነህ ብሔራዊ ቡድኑ ወሳኝ አህጉራዊ ውድድር ሊያደርግ ጥቂት ቀናት በቀሩበት በዚህ ወቅት ያልተጠበቀ ውሳኔ ወስኗል። ይህም በስፖርት ቤተሰቡ ዘንድ ተጫዋቹ ራሱን በዚህ ሰዓት ከብሔራዊ ቡድኑ ያገለለው ባለፈው ቁርሾ ይሆናል የሚል ጥርጣሬ ማሳደሩ አልቀረም።
አሰልጣኝ ውበቱ ትናንት የቡድኑን የቻን ዝግጅት በተመለከተ መግለጫ በሰጡበት መድረክ በጌታነህ ከበደ ጉዳይ ለተነሳው ጥያቄ ምላሽ ሲሰጡ፣ ተጫዋቾች ወደ ብሔራዊ ቡድን እንዲገቡ ጥሪ በቀረበላቸው ቀን መሰረት ጌታነህ ቀኑን አክብሮ ባለመገኘቱና ዘግይቶ በመምጣቱ እንደተቀነሰ አብራርተዋል፡፡
‹‹የጥሪ ቀን ባለማክበሩና በመዘግየቱ ጌታነህ ከበደን ለምን ዘገየህ ስለው ጥሪውን ስላልሰማሁ ነው አለ፣ እንዴት አይሰማም? እሱን ብቀበል በጊዜ አልመጡም ብዬ ያሰናበትኳቸውን እንዴት እመራለሁ፣ ስለዚህ ከቡድኑ አሰናብቼዋለሁ›› ያሉት አሰልጣኝ ውበቱ ጌታነህ ‹‹ራሴን ከቡድኑ አግልያለሁ›› ማለቱንም ከሚዲያ መስማታቸውን ተናግረዋል፡፡
ተጫዋቾች ባለፈው ታኅሣሥ 18/2015 ቀርበው ሪፖርት እንዲያደርጉ ጥሪ መቅረቡን ያስታወሱት አሰልጣኙ፣ ጌታነህ ከበደ ብቻ ሳይሆን በተጠቀሰው ቀን ያልተገኙ ሌሎች ተጫዋቾች ከቡድኑ መቀነሳቸው ገልፀዋል፡፡ ከነዚህ መካከል ታፈሰ ሰለሞንና አማኑዔል ገብረሚካኤል የሚገኙ ሲሆን ጌታነህ ከተጠቀሰው አንድ ቀን ዘግይቶ ቢገኝም ሪፖርት እንዳላደረገ አስረድተዋል፡፡ በመሆኑም እንዲህ አይነት ተጫዋች ከቡድናቸው ጋር ለማስቀጠል እንደሚቸገሩ ጠቁመው ተጫዋቾች ለብሔራዊ ቡድን ክብር ሊኖራቸው እንደሚገባና ህግም መከበር እንዳለበት ተናግረዋል፡፡
‹‹ እንዴት በሊጉ 29 ግብ ያስቆጠረው አቡበከር ናስር እያለ ጌታነህ ከበደ በቋሚነት ይጫወታል የሚል በርካታ ወቀሳ እየደረሰብኝ ሳጫውተውም ነበር፣ በዕርግጥ አቅምም ስለነበረው ነው፣ በተያያዘም እንዴት ከቅዱስ ጊዮርጊስ ጋር ጥሩ ባልነበረ መልኩ የተለያየውን እና ጉዳት ላይ የነበረውን ተጫዋች ይመርጣል ተብዬ ብዙ ስታማ በነበረበት ወቅት ጫናዎችን ተቋቁሜ ተጫዋቹን ስመርጥ እና ሳጫውት ነበር። በመጨረሻም ጌታነህ ከብሔራዊ ቡድኑ ማግለሉን ሰማሁ ውሳኔው የራሱ ነው። ምናልባት ስሜታዊ ሆኖ ሊሆን ይችላል ነገር ግን ውሳኔውን አከብራለሁ›› በማለትም አሰልጣኝ ውበቱ ማብራሪያ ሰጥተዋል፡፡
ብርሃን ፈይሳ
አዲስ ዘመን ታህሳስ 21/2015
በቀጣዩ ሳምንት መጀመሪያ በሚያዘው የፈረንጆቹ ዓመት 2023 በስፖርቱ ዓለም በርካታ ውድድሮችና ሁነቶችን ለማከናወን መርሃ ግብር ተይዞላቸዋል። ዓመቱን ሙሉ ውድድር የሚካሄድበት አትሌቲክስ ደግሞ በዓለም አትሌቲክስ የወርቅ ደረጃ በተሰጠው የዚመን ማራቶን ሲጀመር፤ አህጉርና ዓለም አቀፍ ውድድሮች ደግሞ ከቀጣዩ ወር አንስቶ ቀጥሎ የሚከናወኑ ይሆናል። በአትሌቲክስ ስፖርት ታዋቂ የሆነችው ኢትዮጵያም በዓመቱ የዓለም አቀፍ ውድድሮች ተሳትፎ ታደርጋለች በሚል ይጠበቃል።
የዓለም አትሌቲክስ በኮቪድ 19 ወረርሽኝ ምክንያት እጅግ አስቸጋሪ ሁኔታዎችን ከተጋፈጡ ስፖርቶች መካከል አንዱ ሲሆን፤ በርካታ ውድድሮችን ለማራዘምና ለመሰረዝ አስገዳጅ የሆነበትን ጊዜ አሳልፏል። በዚህም ምክንያት ስፖርቱን የሚመራው የዓለም አትሌቲክስ፤ በመጠናቀቅ ላይ በሚገኘው ዓመት 2022 ችግሩን ለመቅረፍ በርካታ ስራዎችን ሲያከናውን ቆይቷል። በጊዜ ሰሌዳው መሰረት ውድድሮችን ወደ ቀድሞ ቅርጻቸው ለመመለስ የሚያደርገው ጥረት በአዲሱ ዓመትም እንደሚቀጥል ያብራሩት ደግሞ የዓለም አትሌቲክስ ፕሬዚዳንት ሰባስቲያን ኮ ናቸው። በዓመቱ ከሶስት በላይ ታላላቅ ውድድሮች እንደሚከናወኑ የጠቆሙት ፕሬዚዳንቱ፤ ያለፉት ሁለት ዓመታት ስፖርቱን በአዲስ መልክ የመንደፍ ያህል እንደነበረና አሁንም ጠንካራ ስራ እንደሚጠብቃቸውም ትራክ ኤንድ ፊልድ ኒውስ ለተባለው ድረገጽ ገልጸዋል።
በዓለም አትሌቲክስ በተያዘው መርሃ ግብር መሰረት መጪው የየካቲት ወር የዓለም ሀገር አቋራጭ ውድድር በአውስትራሊያ ለ44ኛ ጊዜ ይካሄዳል። ይህ ውድድር ኢትዮጵያዊያን አትሌቶች በግልና በቡድን ስኬታማ ከሆኑባቸው መካከል አንዱ ሲሆን፤ ጀግናው ቀነኒሳ በቀለ ደግሞ 6 የወርቅ ሜዳሊያዎችን በግሉ በመሰብሰብ በውድድሩ ታሪክ ውጤታማ አትሌት ነው። ከሁለት ወር በኋላ በሚካሄደው ውድድር ላይም ኢትዮጵያን የሚወክሉ አትሌቶች የሚመረጡበት የጃንሜዳ ሀገር አቋራጭ ውድድር በመጪው እሁድ ታኅሣሥ 23 ቀን 2015 ዓ.ም ይከናወናል።
በዓመቱ በተለይ ከሚጠበቁ ታላላቅ ስፖርታዊ ውድድሮች መካከል አንዱ የዓለም አትሌቲክስ ቻምፒዮና ነው። ከኦሊምፒክ እና ከዓለም እግር ኳስ ዋንጫ በመቀጠል ልዩ ትኩረት የሚሰጠውና በርካታ ሀገራት የሚሳተፉበት ይህ ቻምፒዮና ለመጀመሪያ ጊዜ በተከታታይ ዓመት (2022 እና 2023) ይደረጋል። ኦሊምፒክ ከመካሄዱ አንድ ዓመት አስቀድሞ እንዲሁም በተከታዩ ዓመት የሚደረገው ይህ ውድድር በዓለም አቀፉ ወረርሽኝ ኮቪድ 19 ምክንያት የቶኪዮ ኦሊምፒክ ለአንድ ዓመት መራዘሙን ተከትሎ በተፈጠረ የመርሃ ግብር መደራረብ ቻምፒዮናው በወራት ልዩነት እንዲካሄድ አድርጎታል። ኢትዮጵያን ጨምሮ በመላው ዓለም የሚገኙ ሀገራት የሩጫ፣ የውርወራ እና የዝላይ ተወዳዳሪዎቻቸውን የሚያፎካክሩበት ይህ ውድድር ከወራት በፊት በአሜሪካዋ ኦሪጎን መከናወኑ የሚታወስ ነው።
እአአ በ2024 የፓሪስ ኦሊምፒክ የሚደረግ በመሆኑም ቻምፒዮናው በዋዜማው በሃንጋሪዋ ከተማ ቡዳፔስት የሚከናወን ይሆናል። 200 የሚሆኑ ሀገራት በሚሳተፉበት በዚህ ውድድር ኢትዮጵያ ሰፊ ተሳትፎ ሲኖራት፤ ከመድረኩ 29 የወርቅ፣ 30 የብር እና 26 የነሃስ በድምሩ 85 ሜዳሊያዎችን በመሰብሰብ በሰንጠረዡ ሰባተኛ ደረጃ ላይ ተቀምጣለች። በኦሪጎን በተካሄደው ቻምፒዮና ከአሜሪካ ቀጥሎ ሁለተኛ ሆና ማጠናቀቋ የሚታወስ ነው። በመሆኑም በዚህ ውድድር ላይም በድጋሚ የሀገራቸውን ስም ለማስጠራት ሯጮቿን የምታሳትፍ ይሆናል።
ሌላኛው የዓመቱ ተጠባቂ ዓለም አቀፍ ውድድር ደግሞ የጎዳና ላይ ሩጫዎች ቻምፒዮና ነው። የግማሽ ማራቶን፣ 5ኪሎ ሜትር እና የአንድ ማይል ሩጫን የሚያጠቃልል ሲሆን፤ ዘንድሮ ለመጀመሪያ ጊዜ ሕዝባዊ ሩጫንም እንደሚያካትት የዓለም አትሌቲክስ መረጃ ያሳያል። ውድድሩም በተረኛዋ የውድድሩ አዘጋጅ የላቲቪያ ዋና ከተማ ሪጋ ይደረጋል። እአአ በ2020 ኢትዮጵያዊያን አትሌቶች በግልና በቡድን አመርቂ ውጤት ያስመዘገቡበት ይህ ውድድር፤ በአዲሱ ዓመትም ድል የሚመዘገብበት ይሆናል በሚል ይጠበቃል።
ከቀናት በኋላ በሚገባው የፈረንጆቹ አዲስ ዓመት የዓለም አትሌቲክስ ከሚመራቸው ውድድሮች ባሻገር፤ ዳይመንድ ሊግ፣ አህጉር አቀፍ የቱር ውድድሮች፣ የቤት ውስጥ ቱር እንዲሁም በተለያዩ የዓለም ሀገራት በሚከናወኑ የማራቶንና ሌሎች የጎዳና ላይ ውድድሮች የሚቀጥልም ይሆናል።
ብርሃን ፈይሳ
አዲስ ዘመን ታህሳስ 20 ቀን 2015 ዓም
የፈረንጆቹ ዓመት (2022) ተጠናቆ ሌላኛውን ዓመት ለመተካት ጥቂት ቀናት ብቻ ቀርተውታል። በመጠናቀቅ ላይ በሚገኘው በዚህ ዓመትም በርካታ አስደሳች፣ አሳዛኝ፣ አስገራሚ፣ የማይጠበቁ፣… ስፖርታዊ ክንዋኔዎች ታይተዋል። መሰል በርካታ ክንዋኔዎችን ካስተናገዱ ስፖርቶች መካከል አንዱ አትሌቲክስ ሲሆን፤ በዓመቱ አምስት ዓለም አቀፍ ውድድር ለማካሄድ ታቅዶ አንዱ ለአዲሱ ዓመት ሲተላለፍ አራቱ ተከናውነዋል።
የዓለም አትሌቲክስ በሚመራቸው ውድድሮች ላይ በስፋት ለምትሳተፈው ኢትዮጵያም በአመዛኙ ዓመቱን በአስደሳች ጊዜ አሳልፋለች። በአትሌቲክስ ስፖርት ስኬታማ ከሆኑ የምስራቅ አፍሪካ ሀገራት መካከል አንዷ የሆነችው ኢትዮጵያ፣ ከእርምጃ ቻምፒዮና ውጭ በተካሄዱት ውድድሮች የነበራት ተሳትፎ የሀገርን ስም በድል በማስጠራትና ሰንደቅ ዓላማዋን በማውለብለብ የታጀበ ነበር። ኢትዮጵያም በዘርፉ ስፖርት ከምንጊዜውም በላይ ስኬታማ ዓመት ያሳለፈበት መሆኑን ተከትሎ፣ ያለፈውን ዓመት የአትሌቲክስ ሁለቶችን በሚከተለው መልኩ ዳስሰነዋል።
የዓለም የቤት ውስጥ አትሌቲክስ ቻምፒዮና በዓመቱ መጀመሪያ አካባቢ ከተካሄዱ ዓለም አቀፍ ውድድሮች መካከል አንዱ ነው። በዚህ ውድድር ላይም ኢትዮጵያዊያኑ አትሌቶች ሀገራቸው ከፍ ያለችበትን ውጤት በማስመዝገብ መመለሳቸው የሚታወስ ነው። በውድድሩ ላይ 4 የወርቅ፣ 3የብር እና 2የነሃስ በጥቅሉ 9 ሜዳሊያዎችን ያስቆጠረችው(ያገኘችው) ኢትዮጵያ፤ አሜሪካ እና ቤልጂየምን በማስከተል በቀዳሚነት ነበር የፈጸመችው። የ800፣ 1ሺ500 እና 3ሺ ሜትር ርቀቶች ደግሞ ሜዳሊያዎቹ የተገኙባቸው ርቀቶች ናቸው። ከሜዳሊያዎቹ ባሻገርም አትሌቶቹ የገቡባቸው ሰዓቶች የውድድሩ እንዲሁም የዓመቱ ምርጥ ሰዓቶች የተመዘገቡባቸውም ነበሩ።
የአሜሪካዋ ኦሪጎን አዘጋጅ በሆነችበት የዓለም አትሌቲክስ ቻምፒዮና ተካፋይ ኢትዮጵያ በእርግጥም የሯጮች ሀገር መሆኗን ያስመሰከረችበትን ውጤት ማስመዝገቧ የሚታወስ ነው። በዚህ ውድድር ላይ በወርቅ ሜዳሊያዎቿ ቁጥር በታሪክ ለመጀመሪያ ጊዜ በመድረኩ ሁለተኛ በመሆን ውድድሩን ስታጠቃልል፤ ቀድሞ በደረጃ ሰንጠረዡ ቁንጮ በመሆን የሚታወቁትን ሀገራት በመብለጥ ነው። በዚህ ውድድር በተለይ ኢትዮጵያ በምትታወቅበት ረጅም ርቀት ሩጫዎች አሁንም ድረስ ስኬታማ መሆኗን ያረጋገጠችበት ነበር። በማራቶን በሁለቱም ጾታዎች አትሌቶቿ የወርቅ ሜዳሊያ ማጥለቃቸው ለዚህ ማሳያ ይሆናል። በወንዶች ማራቶን አትሌት ታምራት ቶላ አሸናፊ ሲሆን ሌላኛውን አትሌት ሙስነት ገረመውን በማስከተል ነበር።
በሴቶች በኩል በማራቶን አትሌት ጎትይቶም ገብረስላሴ የወርቅ ሜዳሊያ ስታገኝ፤ ኢትዮጵያ አስቀድሞ በምትታወቅባቸው የ5ሺ እና 10ሺ ሜትር ርቀቶች በአትሌት ጉዳፍ ጸጋይ እንዲሁም በአትሌት ለተሰንበት ግደይ ተጨማሪ የወርቅ ሜዳሊያዎች መገኘታቸው ይታወቃል። በ5ሺ ሜትር ዳዊት ስዩም ጉዳፍን ተከትላ በመግባት የነሃስ ሜዳሊያውን ስታሳካ፤ በ3ሺ ሜትር መሰናክል በሁለቱም ጾታዎች አበረታች ውጤቶች ተገኝተዋል። በወንዶች አትሌት ለሜቻ ግርማ የብር፣ ወርቅውሃ ጌታቸው እና መቅደስ አበበ ደግሞ በሴቶች ሁለት የብር እና አንድ የነሃስ ሜዳሊያዎቹ ባለቤቶችም ሆነዋል። በ1ሺ500 ሜትር ሴቶች ደግሞ ጉዳፍ ጸጋይ የብር ሜዳሊያውን በመውሰድ ባለጥምር ድል ባለቤት በመሆን ነበር ውድድሩን ያጠናቀቀችው።
በዚህ ቻምፒዮና ላይ የኢትዮጵያዊያን አትሌቶች መለያ ይባል የነበረውና ከቅርብ ጊዜ ወዲህ ግን እየጠፋ የመጣው የቡድን ስራና በጋራ የመሮጥ ባህል በዚህ ቻምፒዮና ላይ መታየቱም ከስኬቶቹ መካከል አንዱ ነበር። በተጨማሪም በሴቶች እና ወንዶች ማራቶን የውድድሩ ክብረወሰን የተመዘገበ ሲሆን፤ በርካታ የግል ፈጣን ሰዓቶች እና ብሄራዊ አዳዲስ ሰዓቶችም ታይተዋል።
ከሳምንታት በኋላ በተካሄደው ሌላኛው የአትሌቲክስ ውድድርም ኢትዮጵያዊያን ወጣት አትሌቶች ተመሳሳይ ድል በማስመዝገብ ነበር የተመለሱት። በኮሎምቢያዋ ካሊ በተካሄደው ከ20ዓመት በታች የአትሌቲክስ ቻምፒዮና ላይ 12 ሜዳሊያዎችን ያገኘችው ኢትዮጵያ አሜሪካንን እና ጃማይካን ተከትላ ማጠናቀቋ ሕዝቡን በድጋሚ በደስታ ማዕበል ያንሳፈፈ ነበር። 6የወርቅ ሜዳሊያ፣ 5የብር እና 1የነሃስ ሜዳሊያዎች የተገኙበት ቻምፒዮና ኢትዮጵያዊያኑ ወጣት አትሌቶች ያላቸውን የወደፊት ተስፋ በግልጽ ያሳየም ነበር።
በግላቸው በተለያዩ ውድድሮች ላይ ተካፋይ የነበሩ አትሌቶች ዓመቱን ሙሉ በጎዳናም ሆነ በመም ውድድሮች የሀገራቸውን ስም ሲያስጠሩ ቆይተዋል። በስፔን በተካሄደ የ10 ኪሎ ሜትር ውድድር ላይም ኢትዮጵያዊቷ አትሌት ያለምዘርፍ የኋላው ያስመዘገበችው 29 ደቂቃ ከ14ሰከንድ በዓመቱ የተመዘገበ የዓለም ክብረወሰን በመሆን በዓለም አትሌቲክስ ጸድቋል።
ብርሃን ፈይሳ
አዲስ ዘመን  ታኅሣሥ 19 /2015
ኢትዮጵያን በኦሊምፒክ መድረክ በመወከል ቀዳሚ ከሆኑት ስፖርቶች መካከል አንዱ ብስክሌት መሆኑ ይታወቃል። እአአ ከ1956ቱ የሜልቦርን ኦሊምፒክ የሚነሳው የኢትዮጵያ የብስክሌት ስፖርት ተሳትፎ ከጥቂቶች በቀር እስከ 2020 የቶኪዮ ኦሊምፒክ ድረስ ኢትዮጵያን በመድረኩ መወከል ችላ። ስፖርቱ በኦሊምፒክ መድረክ በተሳትፎ ደረጃ የሚወሳ ታሪክ ይኑረው እንጂ፤ ከቅርብ ጊዜ ወዲህ ግን በአህጉር አቀፍ እንዲሁም በሌሎች ዓለም አቀፍ ውድድሮች ላይ ተስፋ ሰጪ ውጤቶች እየታዩ ነው።
በቀጣይ በፓሪስ የሚካሄደውን ኦሊምፒክ ጨምሮም በሌሎች ዓለም አቀፍ ውድድሮች ላይ ውጤታማ ለመሆንም የኢትዮጵያ ብስክሌት ፌዴሬሽን እየተጋ እንደሚገኝ ጠቁሟል። የኢትዮጵያ ብስክሌት ፌደሬሽን ጽህፈት ቤት ኃላፊ አቶ ፍጹም ወልደአብ፤ የብስክሌት ስፖርት ኢትዮጵያን በዓለም አቀፍ ደረጃ በመወከል ከአትሌቲክሱ ቀጥሎ የሚጠቀስ ስፖርት እንደሆነ ለአዲስ ዘመን ጋዜጣ ገልጸዋል። በአሁኑ ወቅትም በአፍሪካና በዓለም አቀፍ ውድድሮች ተሳትፎ እያደረገ ሲሆን፤ ተስፋ ሰጪ ውጤቶች በመመዝገብ ላይ እንደሚገኙ ተናግረዋል። በዚህ ዓመት በደቡብ አፍሪካ ራይድ ጆበርግ በተሰኘ ውድድር ላይ ኢትዮጵያ የወርቅ ሜዳለያ ስታገኝ፤ በግብጽ በአዲስ መልክ በተጀመረው ናል ቱር ደግሞ የነሃስ ሜዳሊያ ማስመዝገብ መቻሉ ታውቋል፡፡
በፈረንጆቹ አዲስ ዓመት እንዲሁም እአአ በ2024 በፓሪስ በሚደረገው ኦሊምፒክ ላይም ውጤታማ ለመሆን የተለያዩ ስራዎች ከወዲሁ በመስራት ላይ ይገኛሉ። እአአ 2023 የአፍሪካ ቻምፕዮና እንዲሁም የዓለም ብስክሌት ቻምፕዮና የሚካሄዱ ሲሆን፤ ተወዳዳሪዎች ባላቸው ወቅታዊ ብቃት መሰረት ይበልጥ ውጤታማ መሆን እንዲችሉ ወደ ዓለም አቀፍ ስልጠና ማዕከላት እንደሚላኩም ኃላፊው ይጠቁማሉ። ብስክሌት ጋላቢዎቹ የሚያገኙት ይህ ስልጠና መቀመጫውን በደቡብ አፍሪካ ባደረገው የስዊዘርላንድ የስልጠና ማዕከል ነው። በስልጠና ላይ የሚቆዩትም ለ2 ወር፣ ለ3ወር እንዲሁም ለ6 ወር ሲሆን፤ ደረጃውን የጠበቀ ስልጠና እንደሚሰጣቸውም እንዲሁም የማጣሪያ ውድድሮችን ጭምር እንደሚያደርጉም አክለዋል፡፡
በተያዘው ዓመትም በዚህ የስልጠና ማዕከል ሶስት ብስክሌተኞች ስልጠናውን ወስደው ተመልሰዋል። ብስክሌተኞቹ በአውስትራልያ ኦሪንጎንግ በተካሄደ የዓለም ቻምፕዮና ተሳትፈውም ጥሩ የሚባል ውጤት እንዳስመዘገቡና ስፖርቱም በተሳትፎም ሆነ በውድደር ደረጃ በተሻለ መልኩ እንደሚገኝም ገልጸዋል። በተለያዩ የውጪ ክለቦች የኢትዮጵያውያን ተወዳዳሪዎች ያሉ ሲሆን፤ ከነዚህም ውስጥ በአሜሪካ፣ በፈረንሳይ እና በጣሊያን ክለቦች ተጠቃሽ ናቸው። እነዚህም ተወዳዳሪዎች በተለያዩ የአፍሪካና ዓለም አቀፍ ውድድሮች አገራቸውን በመወከል ላይ ይገኛሉ። ከእነዚህም ውስጥ ኪያ ጀማል፣ ሰላም አመሃ፣ ነጋሲ፣ ጽጋቡ ገብረማርያም ከብዙ በጥቂቱ ቢሆኑም ብዙ በውጪ ክለቦች ያሉ ተወዳዳሪዎች እንዳሉ ተነግሯል።
በዓለም አቀፍ ውድድሮች ከሚደረጉ ተሳትፎዎች በተጓዳኝም በመደበኛነት በአገር ውስጥ የተለያዩ ውድድሮች ይካሄዳሉ። ከነዚህም ውስጥ የኢትዮጵያ ቻምፒዮና በየዓመቱ በሰኔ ወር መጨረሻ ሲካሄድ፤ ለዓለም ዓቀፉ የብስክሌት ፌዴሬሽን ማሳወቅ ግዴታ ነው። በቻምፕዮናው አሸናፊ የሆነ ተወዳዳሪም በዓለም አቀፍ ክለብ ይኑረውም አይኑረውም የኢትዮጵያ አርማ ያረፈበት ጄርሲ (ማለያ) መልበስ የሚችለው የኢትዮጵያን ቻምፕዮና ተሳታፊ ሲሆን ብቻ ነው። ሌሎችም ውድድሮች ያሉ ሲሆን የክለብ ቻምፕዮና፣ የቱር ውድድሮች፣ የውጪ አገራት ተወዳዳሪዎች የሚካፈሉበት የአረንጓዴ ልማት ቱር፣ የክልሎች ውድድር፣ የታዳጊዎች ውድድር ናቸው። ይሁንና እነዚህ ውድድሮች አሁን እየተደረጉ አይደለም፤ ነገር ግን ለማስቀጠል በእቅድ ደረጃ መያዙ አብራርተዋል።
ብስክሌት የራሱ የሆነ የተሰጥኦ ስፍራ (ታለንት ኤሪያ) ስላለው በእነዚህ አካባቢዎች ላይ ያለውን ተሰጥኦ አውጥቶ ለመጠቀም እየሰራ መሆኑንም ፌዴሬሽኑ ይገልጻል። እነዚህም ብስክሌት በብዛት የሚዘወተርባቸው እንደ ትግራይ፣ አዋሳና ድሬደዋ ናቸው። በአገሪቷ የመጣው የሰላም ተስፋ ለዚህም አስተወጽኦ እንደሚያበረክት ተናግረዋል። በዚህ ወቅት አስቸጋሪ የሆነው ውድድሮችን ከክልል ክልል ማድረግ ነው። ምክንያቱም ውድድር ሲደረግ መንገዶች ዝግ መሆን ይኖርበታል፤ ለዚህም ከምንም በላይ ሰላም ያስፈልጋል።
የኢትዮጵያ ብስክሌት ስፖርት ከዓለም 42ኛ ከአፍሪካ ደግሞ ደቡብ አፍሪካን እና ኤርትራን በመከተል 3ኛ ደረጃ ላይ እንደሚገኝ ፌዴሬሽኑ ባለፈው ዓመት ጠቅላላ ጉባዔውን ሲያደርግ ባቀረበው ሪፖርት ገልፆ ነበር፡፡
አለማየሁ ግዛው
አዲስ ዘመን  ታኅሣሥ 18 /2015
መስከረም አጋማሽ ላይ የተጀመረው የቤትኪንግ ኢትዮጵያ ፕሪምየር ሊግ 13ኛ ሳምንቱ ላይ የደረሰ ቢሆንም ከዛሬ ጀምሮ ይቋረጣል። ምክንያቱ ደግሞ የኢትዮጵያ ብሄራዊ ቡድን ለአፍሪካ ሃገራት ቻምፒዮንሺፕ (ቻን) ውድድር ዝግጅት የሚጀምርበት ወቅት በመሆኑ ነው። ቡድኑ ከነገ ጀምሮ የሚሰባሰብ ሲሆን፤ ጥሪ ከተደረገላቸው ተጫዋቾች መካከልም ከቡድኑ ጋር የሚቀጥሉት 28 ተጫዋቾች ተለይተው ታውቀዋል።
አልጄሪያ ዘንድሮ ለ7ኛ ጊዜ የምታዘጋጀው የአፍሪካ ሃገራት ቻምፒዮንሺፕ (ቻን) በመጪው ወር መጀመሪያ ሳምንት አንስቶ ይካሄዳል። በሃገር ውስጥ ሊጎች የሚጫወቱ የእግር ኳስ ተጫዋቾች ብቻ የሚሳተፉበት የቻን ውድድር መቃረብን ተከትሎም ተሳታፊ ሃገራት ብሄራዊ ቡድኖቻቸውን ማዘጋጀት ጀምረዋል። ከእነዚህ ሃገራት መካከል አንዷ የሆነችው ኢትዮጵያም ከነገ ጀምሮ ወደ ዝግጅት የምትገባ ይሆናል። ለዝግጅቱም ሲባል በድሬዳዋ እየተካሄደ የሚገኘው የቤትኪንግ ኢትዮጵያ ፕሪምየር ሊግ ከዛሬ ጀምሮ የሚቋረጥ መሆኑን የኢትዮጵያ እግር ኳስ ፌዴሬሽን አስቀድሞ ማሳወቁ ይታወሳል። ከነገ ጀምሮ ባለው ቀንም ለቡድኑ ጥሪ የተደረገላቸው ተጫዋቾች ወደ ዝግጅት የሚገቡ ይሆናል።
ኢትዮጵያን የሚወክለው ብሄራዊ ቡድን የመጀመriያ ዙር ጥሪ የተደረገለት ባለፈው ህዳር ወር 2015ዓ.ም ሲሆን፤ የዋልያዎቹ ዋና አሰልጣኝ ውበቱ አባተ የ42 ተጫዋቾችን ዝርዝር ማስታወቃቸው የሚታወስ ነው። ይህም የሆነው ለውድድር ቅድመ ዝግጅት እንዲረዳ እና ተጫዋቾች በየክለባቸው በውድድር ላይ እያሉ ተገቢውን ክትትል እና ዝግጅት ለማከናወን እንዲያግዛቸው መሆኑንም በወቅቱ አሳውቀው ነበር። በኢትዮጵያ እግር ኳስ ፌዴሬሽን በተያዘው መርሃ ግብር መሰረትም ከነገ ጀምሮ ለቡድኑ ከታጩት ተጫዋቾች መካከል አብረው የሚቀጥሉት የ28ቱ ተጫዋቾች ዝርዝር ይፋ የተደረገ ሲሆን ከነገ ጀምሮ ሪፖርት በማድረግ ዝግጅቱ የሚጀመር ይሆናል።
የኢትዮጵያ እግር ኳስ ፌዴሬሽን የኮሚዩኒኬሽን ዳይሬክተር አቶ አብርሃም ገብረማርያም፤ አስቀድሞ ጥሪ የተደረገው ተጫዋቾች በሊግ ተሳትፏቸው አቋማቸውን ጠብቀው ብቃታቸውን እያሳደጉ እንዲቆዩ በሚል መሆኑን ገልፀዋል። የኢትዮጵያ ብሄራዊ ቡድን የአሰልጣኞች ቡድን በድሬዳዋ ሲካሄድ በቆየው ፕሪምየር ሊግ ተገኝተው ተጫዋቾችን ሲመለከቱ መቆየታቸውንም አክለዋል። በግምገማቸው መሰረትም የቡድኑን ቁጥር በመቀነስ ከነገ ታህሳስ 18/2015ዓ.ም ጀምሮ በመሰባሰብ በቀጥታ የቻን ዝግጅታቸውን የሚጀምሩ ይሆናል። ፌዴሬሽኑም ለዝግጅቱ አስፈላጊ የሆነውን ድጋፍ በማድረግ ላይ እንደሚገኝ ጠቁመዋል።
ዝግጅቱም ከኢትዮጵያ ባሻገር ከአልጄሪያ የአየር ሁኔታ ጋር ለመጣጣም እንዲያስችል ከሃገር ውጪ ለማድረግ መታሰቡን ዳይሬክተሩ አመልክተዋል። ለጊዜው ሞሮኮን ጨምሮ በሌሎች ሃገራት ዝግጅት ለማድረግ እንቅስቃሴ በመደረግ ላይ ቢሆንም የተረጋገጠ ነገር የለም።
ፌዴሬሽኑ ከአስተዳደራዊ ድጋፍ ጎን ለጎን ለቡድኑ ቅድመ ዝግጅት እና ከውድድሩ ጋር ተያያዥ ለሆኑ ወጪዎች ከፍተኛ የፋይናንስ አቅም የሚያስፈልግ በመሆኑ የኢፌዴሪ መንግስት የ50 ሚሊዮን ብር የገንዘብ ድጋፍ እንዲያደርግለት ጠይቆ በመጠባበቅ ላይ እንደሚገኝ ይታወቃል። ይኸውም ለሁለት ሳምንት ለሚደረገው ዝግጅት የሚውል ወጪ፣ ለጉዞ፣ በአልጄሪያ በሚኖረው ቆይታ ለሚኖሩ ወጪዎች እና ሌሎችም እንዲውል ገንዘቡ እንደተጠየቀ ዳይሬክተሩ አስረድተዋል። ቡድኑ በአፍሪካ ዋንጫ ተሳትፎ ባደረገበት ወቅት ከ35 ሚሊየን ብር በላይ ከመንግስት ድጋፍ መጠየቁን ያስታወሱት የኮሚኒኬሽን ዳይሬክተሩ፤ መሰል የዓለም አቀፍ ውድድሮች ተሳትፎ ሲኖር ድጋፍ መጠየቅ የተለመደ መሆኑን ተናግረዋል። በመሆኑም መንግስትም እንደ ከዚህ ቀደሙ ድጋፍ ያደርጋል በሚል ፌዴሬሽኑ እየጠበቀ ይገኛል።
የአፍሪካ እግር ኳስ ኮንፌዴሬሽን (ካፍ) ከሚመራቸው ውድድሮች መካከል አንዱ የሆነው ቻን፤ ዘንድሮ ለመጀመሪያ ጊዜ የተሳታፊዎችን ቁጥር አሳድጎ በ18 ብሄራዊ ቡድኖች መካከል ይከናወናል። ሃገራቱ በአምስት ምድብ የተከፈሉ ሲሆን፤ ኢትዮጵያ በምድብ አንድ ከአዘጋጇ አልጄሪያ፣ ሊቢያ እና ሞዛምቢክ ጋር ተደልድላለች። በየሁለት ዓመቱ የሚካሄደው ይህ ውድድር በመጪው ጥር 5 -27/2015 ዓ.ም ድረስ የሚከናወን ይሆናል፡፡
ሰሜን አፍሪካዊቷ ሃገር አልጄሪያ ለውድድሩ የሚሆኑ አራት ስታዲየሞችን ያዘጋጀች ሲሆን፤ የመክፈቻው ስነስርዓትም በደቡብ ምስራቅ አቅጣጫ በሚገኘውና ከ40ሺ ደጋፊዎች በላይ የመያዝ አቅም ባለው ባራኪ ስታዲየም እንደሚከናወን ታውቋል። ውድድሮቹ ከሚካሄዱባቸው ስታዲየሞች መካከል አንዱ ሚሉድ ሃደፊ ሲሆን፤ ከ40ሺ ሰው በላይ የመያዝ አቅም አለው። ቻዲድ ሃምላዊ ስታዲየም ከ22 ሺ በላይ ሰዎችን ሲቀበል፤ በሃገሪቷ በግዝፈቱ ሁለተኛ የሆነውና ‹‹ግንቦት 19/1956›› ተብሎ የሚጠራው ስታዲየም ደግሞ 56 ሰዎችን ያስተናግዳል።
ብርሃን ፈይሳ
አዲስ ዘመን  ታኅሣሥ 17 /2015
ከሳምንት በፊት የተጠናቀቀው የኳታር ዓለም ዋንጫ በርካታ አስደናቂ ጉዳዮች የታዩበት ነው። የሞሮኮ ብሄራዊ ቡድንም የአለም ዋንጫው አስደናቂ ክስተት እንደነበር አለም በሙሉ ድምጽ የሚመሰክረው ነው። በአለም ዋንጫው የእግር ኳስ ኃያል ሃገራትን ጭምር ሳይጠበቅ በማሸነፍ አራተኛ በመሆን ያጠናቀቁት የአትላስ አንበሶች፣ በአፍሪካ እግር ኳስ የመጀመሪያው የግማሽ ፍጻሜ ተፋላሚ አገር በመሆን አዲስ ታሪክ ማስመዝገብ ችለዋል::
በኳታሩ አለም ዋንጫ አፍሪካዊ መሰረት ያላቸው ተጫዋቾችና አሰልጣኞች ትኩረት ስበውም ነበር:: አህጉራቸውን የወከሉት የአፍሪካ ቡድኖችን ጨምሮ ጥቁር ተጫዋቾች በአውሮፓ ቡድኖች ውስጥ በብዛት በታዩበት በዚህ አለም ዋንጫ፣ አፍሪካዊያኑ አምስት ቡድኖች ለመጀመሪያ ጊዜ በአፍሪካውያን አሰልጣኞች መመራታቸው ይታወቃል።
ከእነዚህ አሰልጣኞች መካከል ባስመዘገበው ስኬት መሰረት በቀዳሚነት የሚቀመጠው የአትላስ አንበሶቹ አለቃ ዋሊድ ሬግራጉዊ ነው:: የቀድሞው እግር ኳስ ተጫዋች የአሰልጣኝነት ህይወቱን አሃዱ ካለ 10 ዓመታትን ብቻ ያስቆጠረ ቢሆንም በዚህ ዓለም ዋንጫ ቡድኑን የማሰልጠን ዕድሉን ማግኘቱ ሃገሩን በክብር ስፍራ ከማስቀመጥ አልፎ በአህጉር አቀፍ ደረጃም የደማቅ ታሪክ ባለቤት ለመሆን ችሏል:: ውልደቱን በፈረንሳይ ያደረገው ጎልማሳው አሰልጣኝ ‹‹ሃገር ማለት ልብህ ያለባት ስፍራ ናት›› በሚለው ታዋቂ አባባል መሰረት አውሮፓዊቱን ሃገር ሳይሆን የዘር ሃረጉ የሚሳብባትን ሞሮኮን መምረጡ ለስኬት አብቅቶታል::
የአትላስ አንበሶቹ አንበሳ ተብሎ የተወደሰው የዋሊድ ሬግራጉዊ ውልደት እአአ በ1975 በፓሪስ ደቡብዊ ክፍል ኮርቢል-ኢሶኔስ ከተባለ ስፍራ ነው:: እግር ኳስን በተወለደበት አካባቢ በሚገኝ ቡድን ውስጥ መጫወት የጀመረ ሲሆን፤ የ23 ዓመት ወጣት ሳለም መቀመጫውን በፓሪስ ያደረገውን ሬሲንግ ፓሪስ የተባለ ቡድን ተቀላቀለ:: እአአ እስከ 2009 ባሉት ዓመታትም በስድስት የፈረንሳይ ክለቦች ውስጥ በተጫዋችነት አሳልፏል:: ከ2009-2012 ባሉት ዓመታት ግን ከአውሮፓ ወደ ሞሮኮ በመምጣት መግሪብ አትሌቲኮ ቴቱዋን የተባለውን ክለብ ተቀላቅሎ በተጫዋችነት አሳልፏል:: የእግር ኳስ ተጫዋችነት ዘመኑ እስኪጠናቀቅ ድረስም የሞሮኮ ብሄራዊ ቡድንን ሲያገለግል የቆየ ሲሆን፤ እአአ በ2004ቱ የአፍሪካ ዋንጫ ላይ ሃገሩ የዋንጫ ተፋላሚ በነበረችበት ወቅትም ከቡድኑ ጋር ነበር::
አሰልጣኙ በተጫዋችነት ወደ ሞሮኮ መምጣቱን ተከትሎ የአሰልጣኝነት ህይወቱም በዚያው የቀጠለ ሲሆን፤ እአአ በ2012 የብሄራዊ ቡድኑ ምክትል አሰልጣኝ ሆኖ አገልግሏል:: ከሁለት ዓመት በኋላም ፋዝ ዩኒየን ስፖርት የተባለውን ክለብ ለአንድ ዓመት የማሰልጠን ዕድል በማግኘት እአአ እስከ 2019 ድረስ ቆይታ አድርጓል:: ቀጣዩን አንድ ዓመት በኳታሩ ክለብ አል ዱሃይል ካሳለፈ በኋላ፤ ወደ ሃገሩ በመመለስ የካዛብላንካውን ታዋቂ ክለብ አልዋይዳድን በማሰልጠን የሊግዋንጫን እንዲሁም የካፍ ቻምፒዮንስ ሊግ ዋንጫን ተቀናቃኙን ክለብ አል ሃሊን በመርታት ለሶስተኛ ጊዜ እንዲያነሳ አድርጓል:: ይኸውም በሞሮኮ እግር ኳስ ታሪክ ዋንጫውን ያሳካ ሁለተኛው አፍሪካዊ አሰልጣኝ አድርጎታል::
ከአራት ወራት በፊትም የሞሮኮ ብሄራዊ ቡድን አሰልጣኝ በመሆን ተመረጠ፤ ስራውንም የጀመረው ከማዳጋስካር ጋር በነበራቸው የወዳጅነት ጨዋታ ነበር:: የ47 ዓመቱ አሰልጣኝ ቡድኑን በተረከበበት ወቅት በበርካታ የስፖርት ቤተሰቡ ዘንድ ተቃውሞን ያስተናገደ ሲሆን፤ ከዚያም አልፎ ‹‹አቮካዶ ራስ›› የሚል ቅጽል ስምም ተሰጥቶት ነበር:: ይሁንና አሰልጣኙ ዓላማውን ለማሳካት ጆሮ ዳባ ልበስ ብሎ ራሱን አግልሎ የቆየውን አሽራፍ ሀኪሚን ቡድኑ በመመለስ፣ በተጫዋቾች መካከል ጠንካራ ቁርኝት በመፍጠር እንዲሁም በማነሳሳት ከስኬት መድረስ ችሏል::
አሰልጣኙ በዓለም ዋንጫው ቀላል የሚመስለውን ነገር ግን በርካታ ቡድኖች መተግበር ያልቻሉትን በጠንካራ መከላከልና በመልሶ ማጥቃት እንቅስቃሴ ጠንካራ ቡድን ከመፍጠር አልፎ፤ ራሱን ከመጠላት ወደ ብሄራዊ ጀግናነት ቀይሯል:: ቡድኑንም በዓለም ዋንጫው ምድብ ስድስት ቀዳሚ በመሆን 16ቱን ሲቀላቀል በስፔን እና ፖርቹጋል ላይ ፍጹም የበላይነትን ወስዶ ነበር። በግማሽ ፍጻሜው ፍልሚያም የ2018 የአለም ቻምፒዮኗ ፈረንሳይን በማስጨነቅ ለደረጃ ተፎካካሪነት በማብቃት ደማቅ ታሪክ ማስመዝገብ ችሏል:: ከሃገሩ አልፎ ለአፍሪካዊያን አሰልጣኞችም አርዓያ መሆን የቻለው ይህ አሰልጣኝ በብዙዎች ዘንድ አድኖቆት እየጎረፈለትም ይገኛል::
‹ባልተጠበቀ ሁኔታ ቤልጂየም፣ ስፔን እና ፖርቹጋልን በማሸነፋችን፤ ብዙዎች ተዓምር ነው እንደሚሉ እርግጠኛ ነኝ:: ነገር ግን ይሄ ጠንክሮ የመስራት ውጤት ነው››:: የሚለው ዋሊድ ሬግራጉዊ ከዓለም ዋንጫው በፊት ቡድኑን በ3 ጨዋታዎች ላይ ብቻ ነበር መምራት የቻለው::የአፍሪካ ብሄራዊ ቡድኖች ከዚህ ቀደም በርካታ የአውሮፓ አሰልጣኞችን ከፍተኛ ወጪ በማውጣት ቀጥረው እንዲያሰለጥኑ አድርገዋል። ነገር ግን ዋሊድ ሬግራጉዊ የሰራውን ገድል ፈፅመው አፍሪካን እግር ኳስ አንድ እርምጃ ማራመድ አልቻሉም።
ይህ ስኬት የተመዘገበው በምዕራባዊ አሰልጣኝ ቢሆን ኖሮስ ብለን ብናስብ ደግሞ ስኬቱ የሃገሪቱ መሆኑ ይቀርና የአሰልጣኙ ማንነት ይበልጥ ትኩረት ያገኝ እንደነበር ምንም ጥርጥር የለውም። የሞሮኮ ስኬት የአፍሪካን እግር ኳስ ስነ ልቦና ከፍ ከማድረግ አኳያ ከፍተኛ ሚና ስለሚኖረው ውጤቱ ከዚህ በኋላ ለሚኖረው ተሳትፎ መጠቀም ከተቻለ ትልቅ ግብአት በመሆኑ አሰልጣኙ ለብዙዎች ምሳሌ ሆኗል።
ብርሃን ፈይሳ
አዲስ ዘመን ታህሳስ 16/2015
ፊፋ የሀገራትን የእግር ኳስ ደረጃ ይፋ ሲያደርግ ኢትዮጵያ ከነበረችበት ደረጃ መሻሻል አላሳየችም። በዚህም ከነበራት ደረጃ ከፍም ዝቅም ሳትል ከዓለም 138ኛ ከአፍሪካ ደግሞ 41ኛ ደረጃ ላይ ልትቀመጥ ችላለች። ይህም ባለፉት ጥቂት ወራት ዋልያዎቹ የአቋም መለኪያም ይሁን ሌሎች ጨዋታዎችን ባለማድረጋቸው ምክንያት የደረጃ ለውጥ ማምጣት እንዳልተቻለ ታውቋል።
ሁልጊዜም አወዛጋቢ በሆነው የፊፋ የሀገራት ደረጃ አሰጣጥ በኳታሩ የዓለም ዋንጫ የግማሽ ፍጻሜ ተፋላሚ በመሆን የመጀመሪያዋ አፍሪካዊት ሀገር የሆነችው ሞሮኮ የአፍሪካን ቀዳሚ ደረጃ ከሴኔጋል ተረክባለች። የዓለም ዋንጫው ክስተት የሆኑት የአትላስ አንበሶች ሀገር የሆነችው ሞሮኮ 11 ደረጃዎችን አሻሽላ ከዓለም 11ኛ ደረጃ ላይ መቀመጥ ችላለች። ይህም በትልቁ የዓለም ዋንጫ መድረክ ከምርጥ አራት ቡድኖች አንዷ ሆና ሳለ ቢያንስ ከአስሩ የዓለም ደረጃ ውስጥ አለመካተቷ በርካቶችን ያስገረመ ሆኗል። ሞሮኮ በዓለም ትልቁ ደረጃዋ 10ኛ ሲሆን ይህም እኤአ 1998 ላይ ያስመዘገበችው ነው። የአትላስ አናብስት ዝቅተኛ ደረጃቸው 92ኛ ሲሆን እኤአ 2015 ላይ ያስመዘገቡት ነው።
ከአትላስ አንበሶች በተጨማሪ የዓለም ዋንጫውን ያነሳችው አርጀንቲና በዓለም ሁለተኛ ደረጃ ላይ ስትቀመጥ በሩብ ፍጻሜ ፍልሚያ የተሰናበተችው ብራዚል በአንጻሩ ከዓለም አንደኛ ሆና መቀመጧ ብዙዎችን ግራ አጋብቷል።
ፊፋ ወርሐዊ የሀገራትን ደረጃ ማውጣት የጀመረው እኤአ ከ1992 አንስቶ ሲሆን ደረጃውን የሚሰጠውም ሀገራት በተቀመጠው ወር ውስጥ በሚያስመዘግቡት ነጥብ መሠረት ነው። ፊፋ ለሀገራት ደረጃ የሚሰጥበትን ስልት እኤአ ከ2018 ወዲህ የለወጠ ሲሆን በአዲሱ ስሌት መሠረት ሀገራት የሚሰጣቸው ደረጃ በወር ውስጥ ከሚያስቆጥሩት አማካኝ ነጥብ ይልቅ ሀገራት ቀደም ሲል የነበራቸው አጠቃላይ ነጥብ ላይ የሚያስመዘግቡትን አዲስ ነጥብ በመደመር ወይም በመቀነስ ነው። በዚህም መሠረት ሀገራት የሚያስመዘግቡትን ነጥብ ለመደመር ወይም ለመቀነስ የሚገጥሙት ሀገር እንደሚገኝበት ደረጃ ሊለያይ ይችላል።
ለምሳሌ ያህል ከአንድ እስከ አስር ደረጃ ውስጥ የሚገኝ አገርን ማሸነፍ ከአስር በላይ ደረጃ ውስጥ የሚገኝ አገርን ከማሸነፍ የተሻለ ነጥብ ያስገኛል። ከዚህ በተጨማሪ የውድድር መድረኮች ደረጃም የነጥብ አሰጣጡ ላይ ልዩነት ይፈጥራል። ለምሳሌ አንድ ሀገር የዓለም ዋንጫ ላይ አሸንፎ የሚያገኘው ነጥብ የወዳጅነት ጨዋታዎች ላይ አሸንፎ ከሚሰጠው ነጥብ ይበልጣል። እንደ ዓለም ዋንጫ፣አፍሪካ ዋንጫ፣አውሮፓ ዋንጫ ወዘተ ባሉ ውድድሮች ላይ ሀገራት በጥሎ ማለፍ ጨዋታ ቢሸነፉ የሚቀነስባቸው ነጥብ አይኖርም። አንድ አገር በመለያ ምት ቢሸነፍ ነጥብ አይቀነስበትም፣ እንዲያውም አንድ ነጥብ ከጨዋታው ያገኛል። ፊፋ ለሀገራት ደረጃ የሚሰጠው እነዚህንና ሌሎች በርካታ ነጥቦችን ከግምት በማስገባት ነው።
በዚህ መሠረት ለምሳሌ ሞሮኮ በዓለም ዋንጫው ብዙ ግብ ካለማስተናገዷ በተጨማሪ በፊፋ የደረጃ ሰንጠረዥ 2ኛ ላይ የነበረችው ቤልጂየምን፣ፖርቹጋልና ስፔንን አሸንፋለች። ሦስቱም ሀገራት በፊፋ ደረጃ አስር ውስጥ የነበሩ ሲሆን ስፔንን ብቻ ነው በመለያ ምት ያሸነፈችው። ይህም በዓለም ዋንጫ አራተኛ ሆና ከማጠናቀቋ ጋር ተደምሮ ቢያንስ ከዓለም አስሩ የመጀመሪያ ደረጃዎች ውስጥ መግባት ነበረባት የሚሉ ክርክሮችን ያስነሳል።
በተመሳሳይ የዓለም ዋንጫው ሻምፒዮን አርጀንቲና ከዓለም ዋንጫው አስቀድሞ 37 ጨዋታዎችን ያለመሸነፍ ጉዞ አድርጋ በሳውዲ ዓረቢያ ብቻ ነው የተሸነፈችው። ሻምፒዮን እስከሆነችበት ጉዞ ድረስም ጥሩ ደረጃ ያላቸው የአውሮፓ ሀገራትን ማሸነፍ ችላለች። ብራዚል በአንጻሩ በዓለም ዋንጫው ከሩብ ፍጻሜ የዘለለ ስኬት ማስመዝገብ ካለመቻሏ በተጨማሪ በአንጻራዊነት ዝቅተኛ ደረጃ ላይ በምትገኘው ካሜሩን በምድብ ጨዋታ መሸነፏ ይታወቃል። ከዚህ አኳያ ብራዚል አርጀንቲናን በልጣ የዓለም ቁንጮ ሆና መቀመጧ ለብዙዎች የሚዋጥ አልሆነም።
ቦጋለ አበበ
አዲስ  ዘመን ታህሳስ 15/20215
በርካታ የስፖርት አይነቶች በኢትዮጵያ ጥሩ እንቅስቃሴና እድገት እንደነበራቸው በሚነገርበት 1970ዎቹ የእጅ ኳስ ስፖርት ትልቅ ስም ነበረው። የኢትዮጵያ እጅ ኳስ ስፖርት ፌዴሬሽንም የተቋቋመው በ1970 ሲሆን ወርቃማ ዘመኑም በነዚህ ዓመታት እንደነበር መረጃዎች ይጠቁማሉ። ይህ ሌሎች አገራት ኦሊምፒክን በመሳሰሉ ታላላቅ መድረኮች ከተሳትፎ በዘለለ ወርቅ የሚመዘገብበት ስፖርት አሁን ላይ በኢትዮጵያ እንቅስቃሴና እድገቱ እዚህ ግባ የማይባል ቢሆንም በአንድ ወቅት ኢትዮጵያን በአፍሪካና በአለም ታላላቅ መድረኮች ስሟን ማስጠራት የቻለ ነው።
ብሔራዊ ፌዴሬሽኑ በተመሰረተበት ጊዜ ስፖርቱ በአዲስ አበባ ብቻ ይካሄድ እንደነበር ይነገራል:: ይሁን እንጂ ኢትዮጵያ በ1971 የአለም ዓቀፉ እጅ ኳስ ፈዴሬሽን አባል መሆኗን ተከትሎ በ1972 በጀርመኗ ሙኒክ ከተማ በተዘጋጃው ኦሊምፒክ ሳይቀር ኢትዮጵያ መሳተፏን የሚጠቁሙ መረጃዎችም አሉ። የደርግ መንግስት ወደስልጣን ከመምጣቱ ጋር ተያይዞም በሚሊተሪ ተቋማት ውስጥ በርካታ ስፖርቶች ለሁለት አስርት ዓመታት የተሻለ እንቅስቃሴ ሲደረግባቸው እጅ ኳስ አንዱ ነበር። ለዚህም ስፖርቱ ከተለያዩ የኢትዮጵያ ክፍሎች ክለቦችን በማወዳደር ጥሩ የእድገት ጎዳና ላይ እንደነበር ማሳያ ተደርጎ ይጠቀሳል።
የኢትዮጵያ እጅ ኳስ ስፖርት እንደ አብዛኞቹ ስፖርቶች ሁሉ ባለፉት ሰላሳ አመታት ሽቅብ እንደ ማሽላ ከማደግ ይልቅ ቁልቁል እንደ ካሮት ማደጉ የአደባባይ ሃቅ ነው። ፌዴሬሽኑን በተለያዩ ጊዜያት የመሩ ሰዎች ስፖርቱን ለማሳደግ የተለያዩ ጥረቶችን እንደሚያደርጉ ቢናገሩም መሬት ላይ ጠብ ያለ ነገር የለም። በየትኛውም ጊዜ ፌዴሬሽኑን የመሩ ሰዎች የሚጋሩት አንድ ነገር ግን ተደጋግሞ ይነሳል። ይህም እጅ ኳስን ለማሳደግ እጅ አጥሮናል የሚል ነው።
የኢትዮጵያ እጅ ኳስ ፌዴሬሽን ባለፉት በርካታ አመታት ከበጀት እጥረት ጋር በተያያዘ ማደግ ባለበት ደረጃ ባይጓዝም አንድ አበረታች ጅምር ካለፉት ሰባት አመታት ወዲህ ማሳየቱ አይካድም። ይህም በዘወትር ችግሩ የበጀት እጥረት እየተፈተነም ቢሆን በአገር አቀፍ ደረጃ ክለቦችን በፕሪሚየርሊግ ማወዳደሩ ሲሆን ዘንድሮም ይህንኑ ውድድር ለሰባተኛ ጊዜ እያከናወነ ይገኛል።
የኢትዮጵያ እጅ ኳስ ፌዴሬሽን ጽህፈት ቤት ኃለፊ አቶ ሞላ ተፈራ፣ የእጅ ኳስ ስፖርትን ለማሳደግ እና ከኢትዮጵያ አልፎ በምስራቅ አፍሪካ እንዲሁም በመላ አፍሪካና በአለም አቀፍ መድረኮች ተፎካካሪ ለማድረግና ብቁ ስፖርተኞችን ለማፈራት ጥረት እያደረገ መሆኑን ለአዲስ ዘመን ገልጸዋል:: ለዚህም የፌዴሬሽኑ የዘወትር እንቅፋት ከሆነው የበጀት እጥረት ለመላቀቅ የተለያዩ ሙከራዎችን እያደረገ ይገኛል። “ከመንግስት የሚመደበው በጀት በቂ ባለመሆኑ ከሌሎች ስፖንሰር አድራጊዎች ጋር በመስራት ስፖርቱን ለማገዝ ጥረት እየተደረገ ነው” ያሉት የጽህፈት ቤት ሃላፊው፣ በቂ ባይሆንም ከባህልና ስፖርት ሚኒስቴር በተጨማሪ የኢትዮጵያ ኦሊምፒክ ኮሚቴ ድገፍ እንደሚያደረግለቸው ገልጸዋል። ሌሎችም የነዚህን ተቋማት አርአያ በመከተል ድገፍ እንዲያደርጉ ጥሪ አቅርበዋል። ከዚሁ ጋር አያይዘው የጽህፈት ቤት ሃላፊው እንደተናገሩት “ስፖንሰር ለማግኘት ብዙ አስቸጋሪ ጉዳዮች አሉ፣ ተቋማትና ድርጅቶች ስፖርቱን በገንዘብ ለመደገፍ ሳይንሳዊና ምክንያታዊ ከማቅረብ ይልቅ ከጥቅም ጋር የማገናኘት ነገር ይታያል” ::
ለስፖርቱን ለማንቀሳቀስና ውድድሮችን በስፋት ለማካሄድ ትልቅ የበጀት እጥረት እንዳለ የጠቆሙት አቶ ሞላ፣ አሁን ክለቦች የሚወዳደሩበትን ፕሪሚየርሊግ እንኳን ከመንግስት ውስን በጀትና ከተወሰኑ ስፖንሰሮች ከሚገኘው ገቢ በተጨማሪ በውድድሩ የሚሳተፉ ክለቦች እያንዳንዳቸው 60ሺ ብር ከፍያ ፈጽመው እንደሚወዳደሩ ተናግረዋል:: ይህም ከክለቦች የሚገኘው ክፍያ ለውድድሩ ማካሄጃ እንደሚውል አስረድተዋል። ይህን ችግር ተረድተውም የሚመለከታቸው አካላት ስፖርቱን እንዲደግፉ አቶ ሞላ ጥሪያቸውን አስተላልፈዋል::
ከፕሪሚየርሊጉ ውድድር በተጨማሪ ስፖርቱን መሰረት ለማስያዝና እድገቱ ቀጣይነት ያለው እንዲሆን በተለያዩ የኢትዮጵያ ክፍሎች የታዳጊ ፕሮጀክቶችን በመክፈት ለፕሪሚየርሊጉ ክለቦች ተጫዋቾችን መጋቢ እንዲሆኑ እየተሰራ እንደሚገኝም አቶ ሞላ ተናግረዋል:: ፌዴሬሽኑ የሴቶች ፕርሚየርሊግንም ለመጀመርና በሴቶች የእጅ ኳስ ኢትዮጵያን በተለያዩ መድረኮች የሚወክል ቡድን ለመፍጠር እየሰራ እንደሆነ አክለዋል።
የ2015 የኢትዮጵያ እጅ ኳስ ፕርሚየርሊግ ውድድር ከታህሳስ 9/2015 ጀምሮ በአዲስ አበባ ትንሿ ስቴድየም እየተካሄደ ይገኛል:: ውድድሩ ከ1ኛ እሰከ 4ኛ ሳምንት በአዲስ አበባ እንደሚደረግና እስከ ታህሳስ 18 እንደሚቆይም ከፌዴሬሽኑ የተገኘው መረጃ ያመለክታል። ፕሪሚየርሊጉ ዘንድሮ ለሰባተኛ ጊዜ የሚካሄድ ሲሆን አስር ክለቦችን ያፎካክራል:: ውድድሩ እስከ አራተኛ ሳምንት በአዲስ አበባ ተካሄዶ ወደ ሌሎች አዘጋጅ ከተሞች እንደሚያመራም ይጠበቃል። ከአራተኛ ሳምንት በኋላም ውድድሩን የሚያስተናግዱ ከተሞች ድሬዳዋና ባህርዳር ይሆናሉ:: በውድድሩ እየተሳተፉ የሚገኙ ክለቦች ቂርቆስ ክፍለ ከተማ፣ መቻል፣ ኦሜድላ፣ ኮልፌ ቀራንዮ ክፍለ ከተማ፣ ባህርዳር ከነማ፣ ፌደራል ማረምያ፣ ከምባታ ዱራሜ፣ ፋሲል ከነማ፣ ሚዛን አማን ከተማና ድሬዳዋ ከተማ ናቸው:: ውድድሩ በዓመት በአጠቃላይ ዘጠና ጨዋታዎችን በማስተናገድ ፍጻሜውን የሚያገኝ ይሆናል::
አለማየሁ ግዛው
አዲስ ዘመን ታህሳስ 14/2015
ይህ ወቅት በአትሌቲክስ ስፖርት በብዛት የአገር አቋራጭ ውድድሮች የሚካሄዱበት ነው። በመሆኑም የተለያየ ደረጃ የተሰጣቸው የአገር አቋራጭ የዙር ውድድሮች በተለያዩ ከተሞች እየተካሄዱ ይገኛሉ። በፈረንጆቹ አዲስ ዓመት ሁለተኛ ወር አጋማሽ ደግሞ በዓለም አትሌቲክስ አዘጋጅነት የሚከናወነው የዓለም አገር አቋራጭ ሻምፒዮና ይካሄዳል። ይህንን ውድድር ዘንድሮ ለ44ኛ ጊዜ የምታስተናግደው አውስትራሊያ ናት።
ይህ ውድድር እአአ ከ1973 ጀምሮም ሳይቆራረጥ እአአ እስከ 2019 ድረስ ቢካሄድም በኮቪድ 19 ወረርሽን እና ሌሎች ምክንያቶች እየተራዘመ በ2023 ይካሄዳል። በዚህ ውድድር ላይ የምስራቅ አፍሪካ አገራት በውጤት ረገድ የበላይነቱን የያዙ ሲሆን፤ በተለይ ኬንያ እና ኢትዮጵያ ትልቅ ስኬት አላቸው። ይሁንና በወንዶች በኩል እአአ ከ2013 ጀምሮ ኢትዮጵያ የምትታወቅበትን ውጤታማነት ይዛ መቀጠል አልቻለችም። በ2019 ደግሞ በግል የሜዳሊያ ሰንጠረዥ ውስጥ መግባት አልቻለችም፤ በቡድንም ሶስተኛ ነበረች።
ኢትዮጵያዊያን አትሌቶች በረጅም ርቀት ውድድሮች ስኬታማ መሆናቸው ይታወቃል። ልምምድ የሚያደርጉባቸው የኢትዮጵያ አካባቢዎችና የመልከዓ ምድር አቀማመጥም በርካታ መሰናክሎች ባሉት አገር አቋራጭ ውድድር ስኬታማ ለመሆን ምክንያት ሆኗቸዋል። በኢትዮጵያም በአትሌቲክስ ፌዴሬሽኑ የሚዘጋጀውና በዓለም አትሌቲክስም ዕውቅና የተሰጠው ብቸኛው ዓለም አቀፍ ውድድር የጃንሜዳ አገር አቋራጭ ውድድር ነው። በመሆኑም አገር አቋራጭ ውድድሮች ለኢትዮጵያ እንደሌሎች ረጅም ርቀት ሩጫዎች ሁሉ ውጤት ሊመዘገብበት የሚችል የሩጫ ዘርፍ ነው ለማለት ይቻላል።
በእርግጥም እንደ መሃመድ ከድር እና ቀነኒሳ በቀለ ያሉ አትሌቶች በዚህ ርቀት ያገኟቸው አስደናቂ ድሎች ለዚህ ማስረጃ ይሆናሉ። የዓለም አቀፉ ሻምፒዮና የኢትዮጵያ ተሳትፎ መነሻውን የሚያደርገው እአአ በ1981 ነው። በስፔን ማድሪድ በተካሄደው በዚህ ውድድር ላይም መሃመድ ከድር የመጀመሪያውን የብር ሜዳሊያ በማጥለቅ ታሪካዊ አትሌት ሊሆን ችሏል። አትሌቱ በቀጣዩ ዓመት ውድድሩን በቀዳሚነት ሲያጠናቅቅ፤ እአአ በ1983 ደግሞ በቀለ ደበሌ ድሉን ማስቀጠል ችሏል። ወዳጆ ቡልቲ እና አበበ መኮንን እአአ በ1985 እና 1986 የነሃስና የብር ሜዳሊያ ቢያስመዘግቡም፤ እአአ እስከ 1991 ባለው ጊዜ ደግሞ ውጤታማነቱ ተቋርጦ ነበር። እአአ በ1992 ፊጣ ባይሳ ኢትዮጵያን ወደ ሜዳሊያ ባለቤትነት ሲመልሳት፤ ኃይሌ ገብረስላሴ እና አሰፋ መዝገቡም በዚህ ሻምፒዮና በተለያዩ ጊዜያት ለአገራቸው ሜዳሊያ ማስገኘት ችለዋል።
በዚህ ውድድር ኢትዮጵያ ወደ አስደማሚ የስኬት ዘመን የተሸጋገረችው እአአ 2002 ላይ ነው። የአየርላንዷ ደብሊን አዘጋጅ በነበረችበት በዚህ ውድድር ላይ የአገር አቋራጭ ውድድሮች ንጉሱ ቀነኒሳ ለመጀመሪያ ጊዜ መድረኩን በድል ሊቀላቀል ቻለ። ከዚያ በኋላ ባሉት አምስት ተከታታይ ዓመታትም አትሌቱ የውድድሩን የበላይነት ጠቅሎ መያዝ ችሏል። ከአንድ አመት መቋረጥ በኋላም እአአ 2008 ላይ በድጋሚ ወደ ድሉ ሲመለስ በአጠቃላይ 6 የወርቅ ሜዳሊያዎችን በማጥለቅ በመድረኩ ቁጥር አንድ አትሌት ነው። አትሌት ገብረእግዚአብሄር ገብረማርያም፣ ስለሺ ስህን፣ ኢማና መርጋ፣ ሙክታር እድሪስ እና አባዲ ሃዲስም በመድረኩ ውጤታማ መሆን የቻሉ አትሌቶች ናቸው።
በአጠቃላይም ኢትዮጵያ በወንዶች የዓለም አገር አቋራጭ ቻምፒዮና 10 የወርቅ፣ 6 የብር እና 8 የነሃስ በድምሩ 24ሜዳሊያዎችን ማግኘት ችላለች። በቡድን ደግሞ 10 የወርቅ፣ 13 የብር እና 8 የነሃስ ሜዳሊያዎች ተመዝግበዋል። ይህ ውጤትም ከኬንያ ቀጥሎ የሚቀመጥ ውጤት ነው፤ ይሁንና ውድድሩ በየሁለት ዓመቱ መካሄድ የጀመረበት እአአ ከ2011 አንስቶ ይህ ውጤታማነት እየሳሳ መምጣቱን ባለፉት አመታት የተመዘገቡ ውጤቶች ማሳያ ናቸው። ለዚህም እንደምክንያት ከሚነሱት ነጥቦች መካከል በሻምፒዮናው ተሳታፊ የሚሆኑት አትሌቶች በአገር ውስጥ በሚካሄዱ ውድድሮች የሚመረጡ መሆኑ የውጤት መቀዛቀዝ ፈጥሯል።
በተለይ ክለቦች እና ክልሎች ታዋቂ አትሌቶችን በአገር ውስጥ ውድድሮች እንዲሳተፉ በማድረግ ረገድ ሚናቸውን በትክክል እየተወጡ አለመሆኑንም ለውጤቱ መቀዛቀዝ ትልቁን ድርሻ የሚወስድ ምክንያት መሆኑን ባለሙያዎችም የሚስማሙበት ነው። አትሌቶች በማራቶን ውድድሮች ላይ ትኩረት ከማድረጋቸው ጋር ተያይዞም የአገር አቋራጭ ውድድሮች የቡድን ውጤት ላይ ተፅእኖ ማሳደሩ ይታመናል።
ብርሃን ፈይሳ
አዲስ ዘመን ሐሙስ ታኅሣሥ 13 ቀን 2015 ዓ.ም
ለኢትዮጵያ ስፖርት እድገት ውስንነት ምክንያት ከሆኑ ጉዳዮች መካከል አንዱ የገንዘብ ችግር ነው። በኢትዮጵያ ካሉ ከ31 በላይ የስፖርት ማህበራት መካከል የራሳቸው እውነንነቶች እንዳሉ ሆኖ በፋይናንስ ረገግ ራሳቸውን ችለዋል ተብለው የሚታሰቡት ሁለቱ(የአትሌቲክስ እና እግር ኳስ ፌዴሬሽኖች) ናቸው። ስፖርት በባህሪው ከፍተኛ መዋዕለነዋይ የሚፈልግ ዘርፍ እንደመሆኑ እምቅ አቅሙ ያላቸው ስፖርቶች ሳይቀሩ ከገንዘብ እጥረት ጋር በተያያዘ እንቅስቃሴያቸው ሲገደብ ማየት የተለመደ ነው። በገንዘብ እጥረት ምክንያት የፈረሱ ክለቦችና ቡድኖች ጥቂት አይደሉም። ከዚህም አልፎ የዓለም አቀፍ ውድድሮችን የማዘጋጀት እድሎች ሲመክኑም ታይተዋል። አስፈላጊውን በጀት አጥተው ህልማቸው የከሸፈባቸው ስፖርተኞች ለዚህ አንድ ማሳያ ናቸው።
የኢትዮጵያ ስፖርት ሁሌም በበጀት እጦት እንደተፈተነ ነው። ዛሬም ይህ ፈተና ቀጥሏል። ለአብነት ያህልም የካራቴ ብሄራዊ ቡድን በገንዘብ እጦት ምክንያት የዓለም አቀፍ ውድድር ተሳትፎውን አቋርጦ መመለሱ የቅርብ ጊዜ ትዝታ ነው። በቦክስ ስፖርትም ኢትዮጵያ በሁለት ዓለም አቀፍ ውድድሮች ላይ መሳተፍ ያልቻለችው ፌዴሬሽኑ የገንዘብ አቅም ስለሌለውና አስፈላጊው ድጋፍ ስላልተደረገለት ነው። በዚህም ስፖርተኞች የሚያገኙትን ልምድ እና ውጤት፣ ሃገርም ስሟ በውድድር መድረኮች የመጠራት አጋጣሚውን አጥተዋል። የችግሩ ተጽዕኖ ቀላል የማይባል በመሆኑም ስፖርቱ የተቋቋመበትን ዓላማም እስከማዛባት ሊደርስም ይችላል።
በኢትዮጵያ ስፖርት ውስጥ ለዘመናት ለኖረው ለዚህ ችግር ዘላቂ የሚሆነው መፍትሄ የስፖርት ልማት ፈንድ ነው። ይህ በበርካታ ሃገራት የሚተገበርና ውጤታማ የሆነ አሰራር በኢትዮጵያም ተግባራዊ መሆን እንደሚገባው በተደጋጋሚ ፡ ሃገራዊ የስፖርት ሪፎርም ጥናቱም ይህንኑ የሚጠቁም ሲሆን፤ ለስፖርት ልማት የሚውሉ አቅጣጫዎችን አስቀምጦ ገቢ በማሰባሰብ ስፖርቱን መደጎም እንደሚቻልም አስቀምጣል። ከጥናቱ ባለፈም በተለያየ ጊዜ በሚዘጋጁ መድረኮች እንዲሁም በብሄራዊ የስፖርት ምክር ቤት አባላትም ለሃገሪቷ ስፖርት እድገት መፍትሄ ሊሆን እንደሚችልም ተመላክቷል።
ስፖርትን የሚያስተዳድሩ አካላት ትልቅ ገንዘብ እንደሚያንቀሳቅሱ የሚታወቅ ሲሆን፤ ለውድድር፣ ለስልጠና፣ ለስፖርት ቁሳቁስ ግዢ፣ ለማዘውተሪያ ስፍራዎች፣ ለባለሙያዎች ደመወዝ ወዘተ ብዙ ገንዘብ ያወጣሉ። ለዚህ የሚውለው የገንዘብ ምንጭም የተለያዩ ተቋማት፣ የመንግስት በጀት፣ ሎተሪ፣ ግብር፣ ብሄራዊ የስፖርት ተቋማት፣ ስፖንሰሮች፣ ስፖርተኞች፣ ክለቦችና በድጋፍ መልክ ይሰበሰባል። ይህም ኦሊምፒክን የመሳሰሉ ታላላቅ አለም አቀፍ ውድድሮች ሲመጡ ብቻ ተግባራዊ ሲደረግ ማየት የተለመደ ነው። ከዚያ ውጪ ባሉ ታላላቅ አለም አቀፍና ሌሎችም ውድድሮች በተለይም ከእግር ኳስና አትሌቲክስ ስፖርቶች በተጨማሪ ሌሎች ስፖርቶች ተጠቃሚ ሲሆኑ አይታይም።
ይህን ፈር ለማስያዝ አንዱ መፍትሄ ተደርጎ የሚቆጠረው ብሔራዊ የስፖርት ልማት ፈንድ ነው። በኢፌዴሪ ባህልና ስፖርት ሚኒስቴር የስፖርት ልማት ስራ አስፈጻሚ አቶ ተስፋዬ በቀለ፣ የስፖርት ልማት ፈንድ ማለት ከተለያዩ ምንጮች ሃብት በማሰባሰብና በአንድ ቋት እንዲገባ በማድረግ መጠቀም የሚቻልበትና በርካታ ሃገራትም የሚጠቀሙበት ዘዴ መሆኑን ይጠቁማሉ። ይህ አሰራርም በኢትዮጵያ ስፖርት ውስጥ የሚስተዋሉ ገንዘብ ነክ ችግሮችን መፍታት እንደሚችልም የሚናገሩት አቶ ተስፋዬ፣ በስፖርት ማህበራት ለሚነሱ የገንዘብ ጥያቄዎች በአፋጣኝ ምላሽ ለመስጠት፣ በጀቱን ለማብቃቃት እንዲሁም ማህበራቱ ራሳቸውን እንዲያበቁ ለመደገፍም ሊውል እንደሚችልም ያብራራሉ።
ጉዳዩ በሀሳብ ደረጃ ከተነሳ የቆየ ቢሆንም በተለይ በዚህ ዓመት ወደ ስራ ለማስገባት በእንቅስቃሴ ላይ እንደሚገኝ አቶ ተስፋዬ ይጠቁማሉ። አቶ ተስፋዬ እንደሚናገሩት የስፖርት ልማት ፈንድን ተግባራዊ ለማድረግ እንደ ብሄራዊ ሎተሪ ካሉ ተቋማት ጋር ግንኙነት የተፈጠረ ሲሆን፤ የገቢ ምንጭ ይሆናሉ በሚል ከተቀመጡ አካላት በተወሰነ መልክ በዚህ ዓመት ለመስራት ታቅዷል። ይህንን ስራ ሊሰራ የሚችል ኮሚቴ ተዋቅሮም ወደ ስራ ገብቷል። ሙሉ ለሙሉ ወደ ስራ ሲገባም በስፖርት ማህበራቱ በኩል ለሚነሱ ቅሬታዎች በተወሰነ መልኩ መፍትሄ ይሆናል በሚል እንደሚጠበቅም ስራ አስፈጻሚው ያስረዳሉ።
ይህ የስፖርት ልማት ፈንድ ተግባራዊ እስኪሆን ድረስ ለስፖርት ማህበራት ድጋፍ በሚል ከገንዘብና ኢኮኖሚ ሚኒስቴር ከሚመደበው በጀት እንደየስፖርት ዓይነቱ፣ የስፖርተኛ ብዛት እንዲሁም ከሚያስገኙት ውጤት አንጻር በተቀመጠው መስፈርት መሰረት የሚደርሳቸው ይሆናል። ሌላው ደግሞ ዓለም አቀፍ ውድድሮች በሚካሄዱበት ወቅትም ባህልና ስፖርት ሚኒስቴር ድጋፍ ያደርጋል። በእርግጥ የስፖርት ህዝባዊው አደረጃጀት የተፈጠረው በራሱ ገቢ በማመንጨት ራሳቸውን እንዲችሉ ነው። ነገር ግን ከሃገር ገጽታ ግንባታ አንጻር ለተሳትፎ እንዲሁም ማበረታቻ ሽልማትን በልዩ ሁኔታ ድጋፍ ይደረጋል። ከስራው አስፈላጊነት አንጻር ሲታይ ግን ይህ ሁኔታ በቂ እና አርኪ ሊባል አይችልም። ሆኖም ከአዋጭነት አንጻር እየታየ ድጋፍ ይደረግላቸዋል። ከግንባታ ጋር በተያያዘም የስፖርት ማህበራቱ በሚያቀርቡት ፕሮፖዛል መሰረት በጀቱን በማብቃቃት ድጋፍ ሊደረግ ይችላል።
ብርሃን ፈይሳ
አዲስ ዘመን ረቡዕ ታኅሣሥ 12 ቀን 2015 ዓ.ም
በመላው ዓለም ትናንት ለንባብ የበቁ ጋዜጣዎችና መጽሔቶች የፊት ገጽ በአርጀንቲና ብሔራዊ ቡድን የዓለም ዋንጫ አሸናፊነት ላይ ያተኮሩ ነበሩ። በእርግጥ የማኅበራዊ ድረገጾች ትኩረትም አርጀንቲናውያን እና አርጀንቲናዊው ሊዮኔል ሜሲ ላይ ያተኮረ ነው። ከ36 ዓመታት በኋላ ያለፈው ዓለም ዋንጫ ሻምፒዮና ፈረንሳይን በመርታት አሸናፊ የሆነው ቡድን ሶስተኛውን ዋንጫ በመደርደሪያው ላይ በክብር ለማስቀመጥ በቅቷል።
የቦነስ አይረስ ጎዳናዎችን በደስታ ጮቤ ያስረገጠው፤ በርካቶችንም በደስታ ያስነባው የአርጀንቲና ቡድን ለዘመናት በጉጉት የጠበቀውን ታላቁን ዋንጫ ከ42 ሚሊዮን ዶላሩ ጋር ይዞ ወደ ደቡብ አሜሪካዊቷ ሃገር ገስግሷል። ይህንን ተከትሎም የአርጀንቲና ፕሬዚዳንት አልቤርቶ ፈርናንዴዝ ‹‹የቡድኑን አባላት አመሰግናለሁ። ሁሌም አንድ እንሁን፣ አሁን እኛ የዓለም ሻምፒዮን ነን። ከዚህ በላይ ቃል የለኝም›› በማለት ለሕዝባቸው ደስታቸውን ገልጸዋል።
የዓለም የምንጊዜም ቁጥር አንዱ ተጫዋች ብራዚላዊው ፔሌ፤ አርጀንቲናን እና ሜሲን ስለ ዋንጫው ስኬት እንኳን ደስ ያላችሁ መልዕክቱን አስተላልፏል። በስፖርቱ ዓለም የገነነበትን ዓለም ዋንጫን በከባድ የጤና እክል ውስጥ ሆኖ ያሳለፈው ፔሌ፤ ከሁለት ዓመት በፊት ሕይወቱ ያለፈውና የምንጊዜም ተቀናቃኙ ማራዶና ‹‹አሁን ይስቃል›› በማለትም ገልጿል። አክሎም ‹‹እንደ ሁልጊዜው ሁሉ አሁንም እግር ኳስ መሳጭ ታሪኳን ቀጥላለች። ሜሲ የሚገባውን የዓለም ዋንጫ ለመጀመሪያ ጊዜ ወስዷል›› ሲልም ስሜቱን አንጸባርቋል። ታላቁ ተጫዋች የፈረንሳዩን ወጣት አጥቂ ኬሊያን ምባፔ በዓለም ዋንጫ የፍጻሜ ጨዋታ ላይ ሦስት ግቦችን ማስቆጠሩ አስደናቂ ተሰጥዖ እንዲሁም የወደፊቱን የስፖርት ተስፋ ያሳየበት መሆኑንም አንስቷል። ለመጀመሪያ ጊዜ ለግማሽ ፍጻሜ ጨዋታ የደረሰችውና ውድድሩን በአራተኝነት የፈጸመችው ሞሮኮንም አድንቋል።
በበርካታ ዓረቦች ዘንድ ቢሽት ተብሎ የሚጠራውን የክብር ካባ ተጎናጽፎ የዓለም ዋንጫን ያነሳው ሜሲ ከመወለዱ አስቀድሞ ነበር አርጀንቲና ሁለተኛውን ዋንጫ ያገኘችው። ከሦስት አስርተ ዓመታት በኋላም የዓለም ምርጡ ተጫዋች በእግር ኳስ ሕይወቱ ያላሳካውን ብቸኛ ዋንጫ ሲያነሳ እጅግ ይፈልገው የነበረ ነገር መሆኑን ጠቁሟል። በንግግሩም ‹‹ብዙ ታግሰን በመጨረሻም አግኝተነዋል፤ ፈጣሪ ይህን ሰጥቶኛል ከአሁን በኋላ የምጠይቀው ነገር አይኖርም። እግር ኳስን እጅግ እወደዋለሁ፤ ስኬት የተገኘው በመጨረሻው አካባቢ ቢሆንም ከብሔራዊ ቡድኑ ጋር መቀጠል እፈልጋለሁ። ከዚህ በኋላ ጥቂት የዓለም ዋንጫ ጨዋታዎችን ከቡድኑ ጋር መጫወት እፈልጋለሁ››ማለቱን ስካይ ስፖርት አስነብቧል።
የአርጀንቲናን ብሔራዊ ቡድን አስቀድሞ በተጫዋችነት አሁን ደግሞ በአሰልጣኝነት እያገለገለ የሚገኘው የ44 ዓመቱ ሊዮኔል ስካሎኒ፤ ዓለም ዋንጫውን ለሃገሩ ያስገኘ ሦስተኛው አሰልጣኝ ሆኗል። ከድሉ በኋላም በተጫዋቾቹ እጅግ መደሰቱን እንዲሁም መኩራቱን ጠቁሟል። የቡድኑን ሞተር ሊዮኔል ሜሲን በሚመለከትም እአአ በ2026ቱ የዓለም ዋንጫ እድሜው 39 የሚደርስ ቢሆንም የቡድኑ አባል ሆኖ እንዲቀጥል ፍላጎቱን ገልጻል። ሜሲ በተጫዋችነት የሚቀጥል ከሆነ ሃገሩ የምትፈልገው መሆኑን ‹‹እሱ ከቃላት በላይ ነው፤ ከእሱ ጋር በአንድ ቡድን በአሰልጣኝነት መሥራት አስደሳች ነው። ለሌሎች የቡድኑ አባላት የሚያስተላልፈው ነገር ከዚህ ቀደም አይቼው የማላውቀው ነው። ለቡድኑ ታላቅ ነገርን የሰጠ ሰው ነው›› በማለት አድናቆት ችሮታል።
በእግር ኳስ ሕይወቱ የጎደለውን የዓለም ዋንጫ ያሳካው ሜሲ የበርካቶች ግምት ከዚህ ዓለም ዋንጫ በኋላ ምናልባትም በብሔራዊ ቡድኑ እንደማይሰለፍ ነበር። በርካቶች ዋንጫውን እንዲያነሳ የመመኘታቸው ምክንያትም የዓለም ዋንጫ ሽኝቱ ያማረ እንዲሆን ነበር፤ ነገር ግን ሜሲ ሻምፒዮን ከሆነው ቡድን ጋር እንደሚቀጥል ነው ያረጋገጠው።
ለአርጀንቲና ሁለት መለያ ምቶችን በማዳን የዋንጫ ባለቤት እንድትሆን ያስቻላት የወርቅ ጓንት ተሸላሚው ኤሜሊያኖ ማርቲኔዝ ዋንጫውን በማንሳቱ ሕልሙ መሳካቱን ገልጻል። ደስታውን መግለጫ ቃል ያጣው ግብ ጠባቂው ‹‹በመለያ ምቱ ወቅት በተረጋጋ ሁኔታ ውስጥ ነበርኩ፤ ሁሉም ነገር የተከናወነውም እንደፈለግነው ነው›› በማለት ሃሳቡን ለቢቢሲ አጋርቷል።
የቀድሞ የእግር ኳስ ተጫዋቾች፣ የሜዳ ቴኒስ ከዋክብቱ ሴሪና ዊሊያምስ፣ አንዲ ሙሪ እና ሮጀር ፌደረር፣ የጎልፍ ስፖርት ፈርጡ ታይገር ዉድስ፣ የዓለም ፈጣኑ ሯጭ ዩሴን ቦልት፣… ለአርጀንቲና እና ለሜሲ የደስታ መግለጫቸውን አስተላልፈዋል።
ብርሃን ፈይሳ
አዲስ ዘመን ማክሰኞ ታኅሣሥ 11 ቀን 2015 ዓ.ም
ሁለተኛው የአዲስ አበባ አትሌትክስ ክለቦች የአቋም መለኪያ ውድድር በኢትዮጵያ ወጣቶች ስፖርት አካዳሚ ሲካሄድ ቆይቶ ትናንት ተጠናቋል። ባለፉት አራት ተከታታይ ቀናት ሲካሄድ በቆየው የክለቦች የአቋም መለኪያ ውድድር መቻል አጠቃላይ አሸናፊ በመሆን የዋንጫ ተሸላሚ ሆኗል።
በአጭርና በመካከለኛ ርቀት እንዲሁም በሜዳ ተግባራት ውድድሮች ሃያ ሁለት የአትሌቲክስ ክለቦች የተፎካከሩበት የአቋም መለኪያ ውድድር በሁለት ካታጎሪ ተከፍሎ የተካሄደ ሲሆን፤ በአንደኛ ዲቪዚዮን ስምንት ክለቦች፣ በሁለተኛ ዲቪዚዮን ደግሞ አስራ ሶስት ክለቦች ተካፋይ ሆነዋል።
በሴቶች መካከል የተካሄደውን ውድድር መቻል አጠቃላይ አሸናፊ በመሆን ያጠናቀቀ ሲሆን በወንዶች ደግሞ ሶስተኛ ሆኖ ጨርሷል። ይህም አጠቃላይ ውድድሩን በነጥብ ቀዳሚ ሆኖ እንዲያጠናቅቅ አድርጎታል። በሁለቱም ጾታ ሁለተኛ ሆኖ ያጠናቀቀው ኢትዮጵያ ንግድ ባንክም በአጠቃላይ በሰበሰበው ነጥብ ሁለተኛ በመሆን ውድድሩን ፈጽሟል። ኢትዮ ኤሌክትሪክ በበኩሉ በወንዶች አንደኛ በሴቶች ደግሞ ሶስተኛ ሆኖ ያጠናቀቀ ሲሆን እንደ አጠቃላይም ሶስተኛ ደረጃን ይዞ ውድድሩን ጨርሷል።
ለሁለተኛ ጊዜ የተካሄደው ይህ የአቋም መለኪያ ውድድር በተለያዩ ርቀቶች ጠንካራ ፉክክሮችን ያስተናገደ ሲሆን፤ ከነዚህም መካከል የሴቶች ስምንት መቶ ሜትር ተጠቃሽ ነው። በዚህ ርቀት በተደረገው ፉክክር ንግስት ጌታቸው ከኢትዮ ኤሌክትሪክ 2:03:57 በማጠናቀቅ ቀዳሚ ስትሆን፣ ፅጌ ድጉማ ከኢትዮጵያ ንግድ ባንክ 2:05:31በሆነ ሰአት ሁለተኛ ሆና አጠናቃለች። ሌላኛዋ የንግድ ባንክ አትሌት ሳሮን በርሄ ደግሞ 2:06:20 በሆነ ሰአት በማጠናቀቅ የነሐስ ሜዳሊያ ተሸላሚ ሆናለች።
በወንዶች መካከል ከተካሄዱ ውድድሮች ጠንካራ ፉክክር ያስተናገደው የመቶ ሜትር ተጠቃሽ ሲሆን፤ የኢትዮ ኤሌክትሪኩ ናታን አበበ 10:32 በሆነ ሰአት አሸናፊ መሆን ችሏል። ከተመሳሳይ ክለብ አዲሱ ሂሬ 10:59 በመግባት ሁለተኛ ሆኖ ሲያጠናቅቅ ሸሪፍ ረዲ ከኢትዮ ንግድ ባንክ 11:03 በማጠናቀቅ ሶስተኛ ሆኗል።
የአዲስ አበባ አትሌቲክስ ፌዴሬሽን ጽሕፈት ቤት ኃላፊ ወይዘሮ እታፈራው ገብሬ፣ ውድድሩ የአዲስ አበባ አትሌቲክስ ፌዴሬሽን ከሚያካሂዳቸው አመታዊ መርሃግብሮች አንዱ መሆኑን ለአዲስ ዘመን ገልጸዋል። ፌዴሬሽኑ በየዓመቱ የተለያዩ የውድድር ፕሮግራሞችን እንደሚያወጣና ከነዚያም አንዱ ይህ የአቋም መለኪያ ውድድር መሆኑን የጽህፈት ቤት ኃላፊዋ ተናግረዋል። የአቋም መለኪያ ውድድሩን በ2014 ዓ.ም መጀመራቸውን የተናገሩት ወይዘሮ እታፈራው፣ የአቋም መለኪያ ውድድሩ ትልቁ አላማ ክለቦች ለቀጣይ ውድድሮች የአትሌቶቻቸውን ብቃት መለካት መሆኑን አስረድተዋል። ይህም የኢትዮጵያ አትሌቲክስ ፌዴሬሽን ለሚያዘጋጃቸው የአጭር ርቀት፣ የመካከለኛ ርቀትና የሜዳ ተግባራት እንዲሁም የአዲስ አበባ አትሌቲክስ ፌዴሬሽን በሚያዘጋጀው የክለቦች ቻምፒዮና ለመሳተፍ ክለቦችና አትሌቶቻቸው በስልጠና ላይ ቆይተው አቋማቸውን የሚመዝኑት በዚህ ውድድር መሆኑን ተናግረዋል። በዘንድሮው ውድድር የኢትዮጵያ ወጣቶች ስፖርት አካዳሚ ለመጀመሪያ ጊዜ መሳተፉንም የጽህፈት ቤት ኃላፊዋ አክለዋል።
በዘንድሮው ውድድር ከተሳታፊ ስፖርተኞች አንጻር ሲታይ በሴት 234 አትሌቶች ተሳታፊ ሲሆኑ፤ በወንድ ደግሞ 342 አትሌቶች በአጠቃላይ 576 አትሌቶች ተሳትፈዋል።
የውድድሩ አጠቃላይ አሸናፊ የሆነው የመቻል ስፖርት ክለብ አባል የሆኑት ሌተናል ኮሎኔል አማረ አራጌ ስለውድድሩ ሲናገሩ “ውድድሩ ደስ የሚልና ተተኪ አትሌቶች የታዩበት ነው፣ ተወዳዳሪ አትሌቶች ራሳቸውን የሚፈትሹበት እንዲሁም አሰልጣኞች ልጆቻቸውን በምን ደረጃ ላይ እንዳሉ የሚመለከቱበት ነው” ሲሉ አስረድተዋል። ኮሎኔል አማረ አክለውም “በአጭርና የሜዳ ተግባራት ውድድሮች በሃገራችን ብዙም ታዋቂነት ስለሌላቸውና ከሃገር ውስጥ የዘለለ ተሳትፎ ስለማያደርጉ እንዲህ አይነት ውድድሮች ሲፈጠሩ ተተኪ አትሌቶች የማይገኙበት ምንም ምክንያት የለም” ብለዋል። በዚህም እንደሌሎች የውድድር አይነቶች በአለም አቀፍ መድረኮች ኢትዮጵያን በአጭር ርቀትና የሜዳ ተግባራት ውድድሮች አትሌቶች መወከል እንዲችሉ ከስልጠና ባሻገር እንደዚህ አይነት የአቋም መፈተሻ ውድድሮች ተጠናክረው መቀጠል እንደሚገባቸው አስተያየት ሰጥተዋል።
አለማየሁ ግዛው
አዲስ ዘመን ሰኞ ታኅሣሥ 10 ቀን 2015 ዓ.ም
የእንግሊዝ ኤምባሲ በኢትዮጵያ ከኢትዮጵያ እግር ኳስ ፌዴሬሽን ጋር በጋራ በመሆን ለታዳጊ ሴቶች እግር ኳስ አሰልጣኞች የክህሎት ማሻሻያ ስልጠና ሰጠ። መሰል ስልጠናዎችን በቀጣይ ለማጠናከር መታሰቡም ተገልጿል።
ይህ የሴቶች እግር ኳስን ማሳደግ ዓላማው ያደረገ የአሰልጣኞች ስልጠና ለሶስት ቀናት ሲሰጥ የቆየ ሲሆን፣ የታዳጊ ሴቶች የእግር ኳስ አሰልጣኞች የሙያ ማሻሻያ ስልጠና ክህሎት እንዳገኙበት ተጠቁሟል። ስልጠናው ለ25 ሴት አሰልጣኞች እንዲሁም ሴቶችን በማሰልጠን ላይ የሚገኙ ወንድ አሰልጣኞች እንደተሰጠም ታውቋል። በስልጠናው ተካፋይ የሆኑትም ከአዲስ አበባ ከተማ እንዲሁም ከአጎራባች ከተሞች የተውጣጡ አሰልጣኞች ሲሆኑ፤ በተግባር ታዳጊ እግር ኳስ ተጫዋቾች ላይ እየሰሩ የሚገኙ መሆናቸውን የኢትዮጵያ እግር ኳስ ፌዴሬሽን ጠቁሟል።
የእንግሊዝ ኤምባሲ በኢትዮጵያ ‹‹ግሬት ፉትቦል›› በመባል ከሚታወቀው ፕሮጀክት እና ከኢትዮጵያ እግር ኳስ ፌዴሬሽን ጋር በመተባበር ያካሄደው ይህ ስልጠና፤ ሴት ኢትዮጵያውያን ታዳጊዎች እግር ኳስ እንዲጫወቱና የሴት ቡድን አሰልጣኞችንም በክህሎት በማብቃት ላይ ትኩረቱን ያደረገ ነው። ለሶስት ቀናት የተካሄደውን ስልጠናም በኦውን ሳውዝጌት እና የእግር ኳስ ለሰው ልጆች መስራች ቤሊ ቲዮንግኮ አማካኝነት ተሰጥቷል። የሁለት ቀናት ስልጠናው በክፍል ውስጥ ከተሰጠ በኋላም የመጨረሻውና ሶስተኛው ዕለት የ ስልጠና መርሃ ግብር በኢትዮጵያ ወጣቶች ስፖርት አካዳሚ በተግባር ተደግፎ ተጠናቋል።
ስልጠናውን ተከትሎ በተሰጠው ጋዜጣዊ መግለጫ ላይም ኤምባሲው መሰል ስልጠናዎችን በቀጣይም አጠናክሮ እንደሚቀጥል ተጠቁሟል። የእንግሊዝ ኤምባሲ ተወካይ ሉሲ ጎርደን፤ ውድድሩ የሴቶችን አቅም ለማጎልበት የተዘጋጀ መሆኑን የገለጹ ሲሆን እንደ እግር ኳስ ያሉ ስፖርቶችን መጫወት ለታዳጊዎች ያለውን አስፈላጊነት አስረድተዋል። ለአካላዊ ጥንካሬ እና አዲስ ነገርን እንዲማሩም ይረዳቸዋል ሲሉም አክለዋል። ሴቶችም መሰል አጋጣሚዎችን ማግኘት እንዲሁም ተነሳሽነቱም ሊፈጠርባቸው እንደሚገባ ተናግረዋል። በመሆኑም ስልጠናው አሁን ላይ ከአዲስ አበባ የተጀመረ ሲሆን፤ የሴቶች ስፖርት በመላው አገሪቷ መስፋፋት ስላለበት በቀጣይ ስልጠናው ተደራሽነቱን የሚያጠናክር ይሆናል ተብሏል።
ስልጠናውን ከሰጡት ባለሙያዎች መካከል አንዱ የሆኑት ኦውን ሳውዝጌት በበኩላቸው፤ ስልጠናው ቀጣይነት ያለው እንደሚሆንና በቀጣይም በአጭርና በረጅም የጊዜ የመስጠት ዕቅድ እንዳላቸው ጠቁሟል።
በስልጠናው ማጠቃለያ ላይም የታዳጊዎች እግር ኳስ ውድድር በኢትዮጵያ ስፖርት አካዳሚ ተከናውኗል። በውድድሩም ዕድሜያቸው ከ14 እስከ 18 የሚሆናቸው ታዳጊ ሴቶች የተካፈሉ ሲሆን፤ ውድድሩም በአራት ቡድኖች መካከል ነው የተካሄደው። ቡድኖቹ የተመረጡትም በስልጠና ላይ የተካፈሉት ባለሙያዎች ከሚያሰለጥኗቸው መካከል ሲሆኑ ለውድድሩም በጎ ፈቃደኝነታቸውን ያሳዩ መሆናቸው ታውቋል። ይኸውም የውድድር ዕድል ከመፍጠር ባለፈ ሴቶች እድሎች ቢመቻቹላቸው ከወንዶቹ በተሻለ ስፖርቱን ማሳደግ እንደሚችሉም ማሳያ እንደሚሆን ተገልጿል። ፌዴሬሽኑም ሴቶች ላይ አተኩሮ እየሰራ እንደመሆኑ በቀጣይም ከኤምባሲው ጋር በመሆን በአዲስ አበባ ከተማ በሴቶች እግር ኳስ ላይ እየሰሩ ለሚገኙ ባለሙያዎች ስልጠናውን መስጠት እንደሚቀጥል ተነግሯል።
ስፖርት ለሰው ልጆች የሚል መጠሪያ ያለው ፕሮጀክት ማዕከል አድርጎ እየሰራ የሚገኘው እግር ኳስን ብቻ ሳይሆን እንደ አጠቃላይ ማህበረሰብን የመለወጥ አላማም በማንገብ መሆኑን የገለጸችው ደግሞ ከአሰልጣኞቹ መካከል አንዷ የሆነችው ቤሊ ቲዮንግኮ ናት። ስፖርት በሰዎች መካከል ጤናማ ግንኙነትን የሚፈጥር በመሆኑ የሴቶች እና የታዳጊዎች ተሳትፎ ከፍተኛ ሊሆን ይገባዋል ብላለች። ስፖርት ሴቶችን በማነቃቃት ከፍተኛ ሚና ያለው ከመሆኑም ባለፈ የወደፊት ሕይወታቸውንም የተቃና እንዲሆን እንደሚያግዝም ጠቁማለች።
ስልጠናውን የኢትዮጵያ እግር ኳስ ፌዴሬሽን ፕሬዝዳንት አቶ ኢሳያስ ጅራ በመገኘት ያስጀመሩ ሲሆን፤ ከእንግሊዝ ኤምባሲ ጋር በመሰል ስልጠናዎች ላይ በጋራ በመሆን እንደሚሰሩ መግለጻቸውንም ፌዴሬሽኑ አሳውቋል።
ብርሃን ፈይሳ
አዲስ ዘመን ታህሳስ 8/2015
የዓለም ተወዳጁን ዋንጫ ለመውሰድ ሰማያዊዎቹ ከውሃ ሰማያዊ ለባሾቹ (ላ አልቢሲለስቴ) ጋር ተፋጠዋል። ከ88ሺ በላይ ደጋፊዎችን የማስተናገድ አቅም ያለው ሉሴል ስታዲየም ደግሞ የላቀውን ብሄራዊ ቡድን ለመሸለም የተዘጋጀው ፍልሚያ አስተናጋጅ ሆኗል። ከእግር ኳስ ውድድርነቱ ባለፈ በርካታ ድራማዊ ክስተቶችን ሲያስተናግድ የቆየው የኳታሩ ዓለም ዋንጫ፤ የአምናዋን ቻምፒዮን ፈረንሳይን ዳግም ያነግሳል ወይስ የ30 ዓመታት የዋንጫ ድርቅ የመታትን አርጀንቲናን በድል ያረሰርሳል የሚለው ዛሬ የዓለም ህዝብ በጉጉት የሚጠብቀው ጉዳይ ነው።
ሚሊዮኖች በአካል ተገኝተው፣ ቢሊዮኖች ደግሞ በቴሌቪዥን መስኮቶች የሚከታተሉት የዓለም ዋንጫ በኳታር ምድር ከእግር ኳስም በላይ ሆኖ 28 ቀናትን ቆይቷል። ምሽት በሚካሄደው የፈረንሳይ እና የአርጀንቲና የፍጻሜ ጨዋታም፤ ተናፋቂው የዓለም እግር ኳስ ዋንጫ ለቀጣይ አራት ዓመታት በቀጠሮ ይሰናበታል። የዓለምን እግር ኳስ በበላይነት የሚመራው ፊፋ የአዘጋጅነቱን ሚና ለመካከለኛው ምስራቅ ከበርቴዋ ኳታር ሲሰጥ በበርካቶች ዘንድ ስጋት ቢሰርጽም ትንሿ አገር ግን የምንጊዜም ደማቁንና ታሪካዊውን ዓለም ዋንጫ በስኬት አስተናግዳ እንግዶቿን ዛሬ በደማቅ ስነስርአት ትሸኛለች።
22ኛው የዓለም ዋንጫም በምርጥ ደራሲ እንደተጻፈ ታሪክ በአስገራሚና የማይጠበቁ ክስተቶች ተሞልቶ ተገባዷል። ድንቅ ፉክክር፣ አሳዛኝ ተሸናፊዎች፣ አስገራሚ ቡድኖች፣ ለአገራቸው ኩራት የሆኑ ተጫዋቾች፣ ምርጥ የአጨዋወት ስልት ቆማሪ አሰልጣኞች፣ ስልጡን ደጋፊዎች፣ ውድድሩን አድማቂ የጥበብ ሰዎች፣… በዓለም ዋንጫው ታይተዋል። በምዕራባውያኑ እና በአረቡ ዓለም ለዘመናት የዘለቀውን ስንጥቃት የደፈነው ይህ ውድድር፤ ፖለቲካዊና ሌሎች ጉዳዮችም በስፋት ተንጸባርቀውበታል።
ይህ የዓለም ዋንጫ ሞሮኮ በታሪክ ለመጀመሪያ ጊዜ አፍሪካን ለግማሽ ፍጻሜ ያደረሰችበት፣ ለዋንጫ ተጠባቂዎቹ ቡድኖች (ብራዚል፣ ስፔን፣ ፖርቹጋል እና ቤልጂየም) በጊዜ የተሰናበቱበት፣ በፖለቲካው ባላንጣ የሆኑትን አሜሪካ እና ኢራንን ያገናኘ ጃፓን አውሮፓውያኑን አገራት አሸንፋ የምድቡ ቁንጮ የሆነችበት፣ ዛሬ ለፍጻሜ የምትጫወተው አርጀንቲና በሳዑዲ አረቢያ የተሸነፈችበት፣ አስተናጋጇ ኳታር በሜዳዋ አንድም ጨዋታ ባለማሸነፍ አስገራሚ ታሪክ የጻፈችበት፣ ረጃጅም ተጨማሪ ደቂቃዎች የታዩበት፣ ጥቂት ቀይ ካርዶች የተመዘዙበት፣ ከብጥብጥና ከረብሻ የጸዳ ጨዋ ድጋፍ የታየበት፣ … ድንቅ ፉክክር ዛሬ ይቋጫል።
የዚህ ታሪካዊ ዋንጫ መደምደሚያ ሁለተኛ ተከታታይ ድል ለማግኘት የቋመጠችውን አውሮፓዊቷን ፈረንሳይ፤ ጀግናዋን በክብር ለመሸኘት ካቀደችው ደቡብ አሜሪካዊቷ አገር አርጀንቲና ጋር አገናኝቷል። ለዕለቱ ተጠባቂ ክስተት የደረሱት ሁለቱ አገራትም ዓለም ዋንጫን ሁለት ሁለት ጊዜ በማንሳት ተመሳሳይ ታሪክ ይጋራሉ። ፈረንሳይ እአአ በ1998 የመጀመሪያውን ድሏን ስታስመዘግብ በ2018ቱ የሩሲያ ዓለም ዋንጫ ደግሞ ሁለተኛውን ድሏን አጣጥማለች። አርጀንቲና በበኩሏ ዓለም ዋንጫን የሳመችው እአአ በ1978 እና 1986 ነበር።
ፈረንሳይ ከ60 ዓመታት በኋላ ጣሊያን እና ብራዚል በተከታታይ የዓለም ዋንጫዎች በማሸነፍ ስኬታማ የሆኑበትን ታሪክ ለመጋራት ከኳታር የተሻለ እድል የላትም። አርጀንቲና በበኩሏ ወርቃማ ተጫዋቿን ሊዮኔል ሜሲ ምናልባትም ለመጨረሻ ጊዜ የሚሳተፍበትን የዓለም ዋንጫ መድረክ በስኬት እንዲታጀብ የማትፈነቅለው ድንጋይ አይኖርም። በምድባቸው አንድ አንድ ሽንፈትን ብቻ ቀምሰው ለፍጻሜ የበቁት ሁለቱ ቡድኖች በአንድ ክለብ በሚጫወቱ ጀግኖቻቸው ታሪካቸውን ለማሳመር በሉሴል ስታዲየም ይፋለማሉ።
በዓለም ዋንጫው አምስት ግቦችን በማስቆጠር በእኩል ደረጃ የተቀመጡት አርጀንቲናዊው የእግር ኳስ ሊቅ ሊዮኔል ሜሲ እና ወጣቱ የፈረንሳይ ብሄራዊ ቡድን የቀኝ እጅ ኬሊያን ምባፔ ለታላቁ ክብር ተፋጠዋል። እንደ ቡድን አሸናፊ የሚሆነውን አስቀድሞ ለመገመት አዳጋች እንደመሆኑ፤ ሁለቱ የዓለም ምርጥ ተጫዋቾች ደግሞ አንዳቸው ለሌላኛቸው ራስ ምታት መሆናቸው አያጠራጥርም። በየትኛውም ሁኔታ ልዩነት በመፍጠር የተካነው ሜሲ አንቱ በተሰኘበት የእግር ኳስ ህይወቱ ያላሳካው ብቸኛ ነገር ዓለም ዋንጫ እንደመሆኑ በዛሬው ጨዋታ ለማሸነፍ ይሰለፋል። ፈጣኑና የተከላካዮች ጭንቀት የሆነው ምባፔም የአገሩን ክብር ለማስጠበቅ ወደ ሜዳ ይገባል።
ውድ የተባለውን የዓለም ዋንጫ ባሰናዳችው ኳታር የዓለም ቁጥር አንዱን የእግር ኳስ ቡድን ምሽት ላይ ይለያል። አሸናፊውም የዓለም ውዱን ዋንጫ ሲያነሳ 42 ሚሊየን ዶላርም ይበረከትለታል። ሁለተኛ የሚሆነው ቡድን 30 ሚሊየን፣ ከሞሮኮና ክሮሺያ አሸናፊ የሚሆነው 27 ሚሊየን እንዲሁም ተሸናፊው 25 ሚሊየን ዶላር ወደ ካዝናቸው ያስገባሉ። ከሁሉ በላይ ግን የአሸናፊነት ጽዋዋን የምትጎነጨው የታሪካዊው ዓለም ዋንጫ አዘጋጅ አገር ኳታር ትሆናለች።
ብርሃን ፈይሳ
አዲስ ዘመን እሁድ ታህሣሥ 9 ቀን 2015 ዓ.ም
የደቡብ አፍሪካዋ ከተማ ደርባን 21ኛውን የመላው አፍሪካ ካራቴ ቻምፒዮና በቅርቡ አካሂዳለች። በዚህ ውድድር ከተካፈሉት አገራት መካከል አንዷ ኢትዮጵያ ብትሆንም፤ ወደ ውድድሩ ያቀናው ብሄራዊ ቡድን በገንዘብ እጦት ምክንያት በጊዜ ከውድድር እንደተሰናበተ ገልጿል። ቡድኑ ከደርባን መመለሻ የሚሆነውንም ወጪ በከተማዋ በሚኖረው የኢትዮጵያ ማህበረሰብ እንደተሸፈነለት ቅሬታውን አቅርቧል።
ቡድኑን ይዘው ወደ ደርባን የተጓዙት ኢንስትራክተር ኑሩ መሃመድ፤ በአራት ተወዳዳሪና በአንድ አሰልጣኝ የተወከለው ቡድን በውድድሩ ረጅም ርቀት መጓዝ የሚችል እንደነበረ ይናገራሉ። የቡድኑ አባላት የተመረጡት የኢትዮጵያ ለሁሉም ክፍት የሆነ የካራቴ ውድድር ሲሆን፤ በኬንያ ናይሮቢ በተካሄደ ውድድር አንድ የብር እና አራት የነሃስ ሜዳሊያዎችን አግኝቶ ነበር። ቡድኑ ለደቡብ አፍሪካው ውድድርም የ10 ቀናት ዝግጅት ካደረገ በኋላ ወደ ደርባን ማቅናቱን ያስታውሳሉ።
ብሔራዊ ቡድኑ በውድድሩ ወቅት የገንዘብ ችግር የገጠመው ቢሆንም በቡድን ውጤት ምርጥ ስድስት ውስጥ መግባት ችሎ ነበር። ወደ ደርባን ለሚያደርገው ጉዞው ትኬት እስከመቁረጥ በነበረው ሂደት የፋይናንስ ችግር ገጥሞት የነበረው ቡድን የፌዴሬሽኑ ስራ አስፈጻሚዎች ከኪሳቸው ገንዘብ ወጪ በማድረግ ሲያግዙት ቆይተዋል። በጉዞው ዕለትም በኢፌዴሪ ባህልና ስፖርት ሚኒስትር የስፖርት ዘርፍ ሚኒስር ዴኤታ የሽኝት መርሃ ግብር መዘጋጀቱ የቡድኑን የገንዘብ ችግር ይቀርፋል ተብሎ ቢታሰብም እንዳልተሳካ ተገልጿል። የቡድኑ አባላት ግን በውድድሩ ላይ መሳተፍ እንዳለባቸው በማመናቸው ጉዞውን በራሳቸው ገንዘብ ለማድረግ እንደወሰኑ አሰልጣኙ ያብራራሉ።
በፌዴሬሽኑ ስራ አስፈጻሚ በኩል የተለያዩ ጥረቶች በማድረግ ቡድኑ ወደ ደርባን ካቀና በኋላም ሂደቱን ጨርሶ ወደዚያው የመጓዝ አማራጭ ተይዞም ነበር። በዚህም ኅዳር 21/2015 ዓ.ም ወደዚያው የተጓዘው ቡድን ከጆሃንስበርግ ወደ ደርባን ያለውን ረጅም መንገድ በመኪና በመጓዝ፣ አነስተኛ ሆቴል ፈልጎ በማረፍ እንዲሁም ስልክና ፓስፖርት በእዳ አስይዞ ትጥቅ እስከመግዛት የደረሰ መሰዋዕትነትን ለመክፈል መገደዱን ጠቁመዋል። የቡድኑ አባላት በውድድሩ የገጠማቸውን ችግሮች ታግሰው እስከ አራት ዙሮች በፉክክር ቢጓዙም በውድድሩ ለመቆየት ተጨማሪ መመዝገቢያ መክፈል የነበረበትን ገንዘብ ባለማግኘቱ ምክንያት መሰናበቱ የግድ እንደሆነ ገልጸዋል። ቡድኑ በእዳ የተያዙትን ንብረቶች ለማስመለስ እና ወደአገር ቤት ለመመለስ ደግሞ ሌላ ወጪ በማስፈለጉ በደቡብ አፍሪካ የሚኖሩ ኢትዮጵያዊያንን ከማስቸገር ውጭ አማራጭ አልነበረውም።
አገር በምትወከልበት በዚህ ውድድር ላይ ለመካፈል ፌዴሬሽኑ እንዲሁም ስራ አስፈጻሚው ብዙ ጥረቶችን አድርጓል። ነገር ግን ስፖርቶችን በበላይነት የሚመራው ሚኒስትር መስሪያ ቤት ኃላፊነቱን ባለመወጣቱ ምክንያት በሰው አገር ላይ የቡድኑ አባላት መጉላላቱን ተናግረዋል። ያም ሆኖ የደርባን ከተማ ነዋሪ ኢትዮጵያዊያን ጥረት ኅዳር 27/2015 ዓ.ም የቡድኑ አባላት ወደ አገራቸው ተመልሰዋል። የፌዴሬሽኑ ስራ አስፈጻሚ ኮሚቴ ለቡድኑ አቀባበል ቢያደርግላቸውም ችግሩ ለምን እንደተከሰተ እንዲሁም በስነልቦና ጉዳት ለደረሰባቸው ተወዳዳሪዎች ማብራሪያ የሚሰጥ አካል እንዳልነበረም አስረድተዋል። በመሆኑም በተመሳሳይ መንገድ በግለሰቦች ወጪ ስፖርተኞቹ ወደየመጡበት እንዲመለሱ መደረጉን አሰልጣኝ ኑሩ አብራርተዋል።
የኢትዮጵያ ካራቴ ፌዴሬሽን ፕሬዚዳንት አቶ ኢትዮጵያ በዴቻ፤ በመጠናቀቅ ላይ በሚገኘው የፈረንጆቹ ዓመት የጃፓን መንግስት ዕውቅና ከሰጣቸው ተቋማት መካከል አንዱ የኢትዮጵያ ካራቴ ፌዴሬሽን መሆኑን ይናገራሉ። በምስራቅ አፍሪካም በታሪክ ለመጀመሪያ ጊዜ በስፖርቱ አምስት ሜዳሊያዎች የተመዘገበበት ዓመት መሆኑን በማስታወስ በደርባኑ ውድድር ላይም ውጤታማ ለመሆን ዝግጅት መደረጉን ያስረዳሉ። ይህ ሁሉ ሲሆን የኢፌዴሪ ባህልና ስፖርት ሚኒስቴር ድጎማ እጅግ አነስተኛ ከመሆኑም ባለፈ በዚህ ዓመት ምንም ዓይነት ገንዘብ ለፌዴሬሽኑ እንዳልተለቀቀ ይጠቁማሉ። የቡድኑ ዝግጅትም እሳቸውን ጨምሮ የስራ አስፈጻሚ ኮሚቴ አባላት ከኪሳቸው ገንዘብ በማውጣት እንዲሁም ሆቴሎችን ትብብር በመጠየቅ ነበር የተከናወነው። ፌዴሬሽኑ ስፖርቱን ለሚመራው ሚኒስቴር መስሪያ ቤት ስለውድድሩ አስታውቆ ድጋፍ እንደሚደረግለትም ቃል ተገብቶለት እንደነበር ያስታወሱት ፕሬዚዳንቱ፣ ይሁንና የጉዞው ወቅት ሲደርስ የተባለው ባለመሆኑ ፕሬዚዳንቱ በራሳቸው ገንዘብ የጉዞ ትኬት መቁረጣቸውን ጠቁመዋል። በቡድኑ አባላት ላይ የስነልቦና ጫና እንዳይደርስባቸው ስራ አስፈጻሚው የድጋፍ ሂደቱን በመቀጠል ወደ ደርባን ይዞ የመሄድ አማራጭ እንደያዘ የገለጹት ፕሬዚዳንቱ፣ ነገር ግን ጥረቱ ስኬታማ ሊሆን እንዳልቻለ ያስረዳሉ። ቡድኑ ወደ አገር ከገባም በኋላ የተደረገላቸው ምንም ዓይነት ነገር የለም ሲሉም ወቀሳቸውን ያቀርባሉ።
በጉዳዩ ዙሪያ ማብራሪያ ተጠይቀው ምላሽ የሰጡት በኢፌዴሪ ባህልና ስፖርት ሚኒስትር የስፖርት ልማት መሪ ስራ አስፈጻሚ አቶ ተስፋዬ በቀለ፤ ፌዴሬሽኑ አስቀድሞ ክስ እንደነበረበት ያስታውሳሉ። ከብሄራዊ ቡድኑ ምርጫ ጋር በተያያዘ ቅሬታ ያቀረቡ አካላትን በማጣራት ላይ እንደነበሩ የገለጹት አቶ ተስፋዬ፣ ይሁንና በውድድሩ ተሳታፊ እንደሚሆኑ አሳውቀው መቅረታቸው አገርንም የሚያስቀጣ በመሆኑ የተጀመረው እንዲቀጥል እንደተነገረው ያስረዳሉ። ይሁንና ቡድኑ ሲመለስም ሪፖርት ማቅረብ ሲገባቸው እንዳላቀረቡ ተናግረዋል። ‹‹ከውድድሩ አስቀድሞም እቅዳቸውንና የውድድር ወቅቱን አላሳወቁም›› ያሉት አቶ ተስፋዬ ሚኒስቴር መስሪያ ቤቱ ቡድኑ ከውድድር ሲመለስ ድጋፉን እንደሚያደርግ አሳውቆ ነበር ገልጸዋል። ‹‹አብዛኛዎቹ የስፖርት ማህበራት አስቀድሞ ከማሳወቅ ይልቅ በድንገት ቀርበው ድጋፍ ይጠይቃሉ። ይህ ደግሞ ከመንግስት የበጀት አሰራር ጋር ይጣረሳል›› የሚሉት አቶ ተስፋዬ፣ በቀጣይም በፌዴሬሽኑ የተጀመረውን አቤቱታ ለማየትና ጉዳዩም ላይ እልባት ለመስጠት ቀጠሮ መያዙን አስረድተዋል።
ብርሃን ፈይሳ
አዲስ ዘመን ዓርብ ታኅሣሥ 7 ቀን 2015 ዓ.ም
ቤትኪንግ የኢትዮጵያ ፕሪምየርሊግ ሁለተኛ ዙር ፉክክር ሊቋጭ የሁለት ጨዋታ ዕድሜ ብቻ ቀርቶታል። ቅዱስ ጊዮርጊስ፣ ባህርዳር ከተማ እና ኢትዮጵያ መድን በተቀራራቢ ነጥብ በደረጃ ሰንጠረዡ ፉክክር ያደመቁት ሊጉ የድሬዳዋ ቆይታ በምን መልኩ እንደሚጠናቀቅ በጉጉት ይጠበቃል። የሊጉን የደረጃ ሰንጠረዥ እየተቀያየሩ ከሚመሩት ሦስቱ ክለቦች በተጨማሪ በወራጅ ቀጠናው ሲዳማ ቡና፣ ኢትዮ አሌትሪክ እና ለገጣፎ ለገዳዲ የሚያደርጉት ትግልም በሊጉ የድሬዳዋ ቆይታ ትኩረት የሳበ ጉዳይ ነው። የከፍተኛ ግብ አግቢነቱ ፉክክር በቶጎዋዊው የፈረሰኞቹ ግብ አምራች እስማኤል ኦሮ አጎሮ አስር ግቦች እየተመራ ቢገኝም፤ ጌታነህ ከበደ ከወልቂጤ ከተማ በተመሳሳይ አስር ግቦች አስቆጥሮ ፉክክሩን አጓጊ አድርጎታል። የባህርዳር ከተማው ፍጹም ዓለሙም በሰባት ግቦች የኮከብ ግብ አግቢነቱን ፉክክር በቅርብ ርቀት እየተከተለ ይገኛል።
በሊጉ እየተሳተፉ የሚገኙ ክለቦች ከውጤት ማጣት ጋር ተያይዞ የአሰልጣኞችን ስንብት ያስታወቁበት ያለፉት ሳምንታት አነጋጋሪ ጉዳዮች ነበሩት። አንዳንድ ክለቦች ለተጫዋቾች ደሞዝ መክፈል አለመቻልም ሊጉ ባለፉት ጥቂት ሳምንታት ያስተናገዳቸው አበይት ክስተቶች ናቸው። በኳታሩ የ2022 ዓለም ዋንጫ ምክንያት የሊጉ ያለፉ ጥቂት ሳምንታት ጨዋታዎች የቀጥታ ቴሌቪዥን ስርጭት ማጣት ውስጥ ቢከርሙም ፉክክሩ ግን ተጠናክሮ ቀጥሏል። የአሰልጣኝ ስንብት ካደረጉ ክለቦች መካከል ለገጣፎ ለገዳዲ በቅርብ የሚጠቀስ ነው። ለገጣፎ ለገዳዲ የቀድሞ አሰልጣኙን ወደ ምክትል አሰልጣኝነት በማውረድ አሸናፊ በቀለን በዋና አሰልጣኝነት ከቀናት በፊት እንደሾመ ይታወሳል።
የሊጉ የመጀመሪያ ዙር ጨዋታዎች ባህርዳር ላይ ሲካሄዱ ከሱፐር ስፖርት ቀጥታ የቴሌቪዥን ስርጭት ጋር በተያያዘ ትልቅ ትኩረት አግኝቶ የነበረው ቢሆንም በሁለተኛው ዙር የድሬዳዋ ቆይታው በዓለም ዋንጫ ምክንያት ሊቋረጥ ችሏል። ከተለመደው ሰኔ ወደ ህዳር ቀይሮ እየተካሄደ የሚገኘው ትልቁ የዓለም ዋንጫ በሌሎች አገራት ሊጎች ላይ የፈጠረው ተፅዖኖ ተመሳሳይ ባይሆንም በኢትዮጵያ ፕሪሚየርሊግ ላይም አርፏል። ቢያንስ ሊጉ ከቴሌቪዥን ስርጭት ጋር በተያያዘ ሽፋን ማግኘት ያልቻለ ሲሆን ይህም ከድሬዳዋ ውጪ ያለው ተመልካች በቅርበት እንዳይከታተለው ሆኗል።
ፕሪምየር ሊጉ የስያሜ መብቱን ከሸጠ፣ የሱፐር ስፖርት ቀጥታ ቴሌቪዥን ሽፋን ካገኘና በሼር ካምፓኒ መተዳደር ከጀመረ ወዲህ የአገር ውስጥ ተመልካች ትኩረትን መሳቡ እርግጥ ነው።
ዓለምአየሁ ግዛው
አዲስ ዘመን ታህሳስ 6/2015
የአዲስ አበባ ከተማ አስተዳደር ወጣቶችና ስፖርት ቢሮ የ2015 ዓ.ም የሰራተኞች ስፖርታዊ ውድድርና ጨዋታ ‹‹ስፖርት ለሁሉም›› በሚል መሪ ቃል በቢሮው የሰራተኞች መዝናኛና ጅምናዚየም ማዕከል ትናንት በድም ቀት ተጀምሯል።
ውድድሩን ያስጀመሩት የቢሮው አማካሪ አቶ በኃይሉ በቀለ፣ ሰራተኞች በተለያዩ ስፖርቶች ላይ በመሳተፍ እየተዝናኑ የሚያስመዘግቡት ውጤት መነቃቃትን እንዲፈጥርላቸው ተናግረዋል። ‹‹ውድድሩ የሰራተኞችን ግንኙነት ያጠናክራል›› ያሉት አቶ በኃይሉ በስፖርት የዳበረ ሰራተኛ ጤናውን ከመጠበቁ ባሻገር አገልግሎት አሰጣጡንም ውጤታማ ያደርገዋል ብለዋል።
የ2015 የሰራተኞች መዝናኛ ጨዋታ ተወዳዳሪዎችን እና ደጋፊዎችን ከማዝናናት ባለፈ ጤናማ ሲቪል ሰርቫንት ለመፍጠር እንደሚያስችል የገለፁት የማሕበረሰብ ስፖርት ማስፋፊያና ተሳትፎ ዳይሬክቶሬት ዳይሬከተር አቶ እንግዳወርቅ ዳንኤል በዘንድሮ ጨዋታ በጠረጴዛ ቴኒስ፣ በፑል፣ በከረንቡላ፣ በቼዝ፣ በዳርት፣ በዳማ እና በጆተኒ ጨዋታዎች በሰራተኞች መካከል ውድድር እንደሚደረግ አስታውቀዋል።
ውድድሮቹ በሁለቱም ጾታ እንደሚደረግ የገለጹት አቶ እንግዳወርቅ፣ ተወዳዳሪዎች የወጣውን መርሃ ግብር በማየት በውድድሩ ቦታ እና ሰዓት እንዲገኙ አሳስበዋል። የ2015 ዓ.ም የሰራተኞች ጨዋታ ውድድር ላይ የአዲስ አበባ ከተማ አስተዳደር ወጣቶችና ስፖርት ቢሮ፣ ፐብሊክ ሰርቪስ የሰው ሀብት ልማት ቢሮ፣ ቴክኒክና ሙያ ስልጠና ቴክኖሎጂ ልማት ቢሮ የሚሳተፉ ሲሆን ከታሕሳስ 5 እስከ 25 2015 ዓ.ም የሚቆይ ይሆናል።
አዲስ ዘመን ታህሳስ 6/2015
ኢትዮጵያ በታላቁ የኦሊምፒክ መድረክ በታሪክ ማህደራቸው ካሰፈረቻቸው ደማቅ ታሪኮች ጎልቶ የሚጠቀሰው የአትሌቲክስ ስፖርት ስኬታማ ነው። ኦሊምፒክ ከውጤት ባሻገር ተሳትፎም ትልቅ ቦታ ይሰጠዋልና በዚያ ረገድ ያሉ ታሪኮችን ካገላበጥን የቦክስ ስፖርት በኢትዮጵያ ኦሊምፒክ ተሳትፎ ትልቅ ታሪክ አለው። ኢትዮጵያ በቦክስ ስፖርት ስምንት በሚሆኑ ኦሊምፒኮች ላይ ተካፋይ በመሆን ስፖርቱ በታላቁ መድረክ ተሳትፎ ለኢትዮጵያ ከአትሌቲክስ በመቀጠል ሁለተኛ ደረጃን ይይዛል።
የኢትዮጵያ ኦሊምፒክ የቦክስ ስፖርት የተሳትፎ ታሪክ የሚጀምረው በሜክሲኮ ኦሊምፒክ ሲሆን፤ በሙኒክ፣ ሞንትሪያል፣ ሞስኮ፣ ባርሴሎና፣ አትላንታ፣ ሲድኒ፣ አቴንስ እና ቤጂንግ ኦሊምፒኮች በተከታታይ መሳተፍ ተችሏል። በዚህ ሁሉ የተሳትፎ ታሪክ ውስጥ ግን ኢትዮጵያ በውጤታማነት አገሯን ማስጠራት አልቻለችም። ይልቁንም ስፖርቱ ሲነሳ በሄዱበት አገር ስለሚጠፉ ቦክሰኞች የሚወሳው ታሪክ ያመዝናል።
በመሆኑም ኢትዮጵያ ለሶስት የኦሊምፒክ ዓመታት ከቦክስ ስፖርት ተሳትፎ መራቅ በኋላ በመጪው የፓሪስ ኦሊምፒክ ዳግም በመድረኩ ለመሳተፍ ስለሚቻልበት ሁኔታ ከወዲሁ ማሰብ ተገቢ እንደሚሆን ይታመናል። በሲድኒ ኦሊምፒክ በስፖርቱ አገራቸውን ከወከሉ 4 የቡድኑ አባላት መካከል በብቸኝነት ወደ ኢትዮጵያ የተመለሰውና በአሁኑ ወቅት በፌዴሬሽኑ የስራ አስፈጻሚ ኮሚቴ አባል የሆነው ኮማንደር ጸጋስላሴ አረጋይ ነው። የፌዴራል ማረሚያ ቤት ኮሚሽን የቡጢ ተፋላሚው ፀጋስላሴ ታዳጊ ሳለ አዲስ አበባ ከተማ ውስጥ በርካታ የቦክስ ክለቦች መኖራቸውንና ጥቂት የማይባሉ ውድድሮች በስፖርቱ ይዘጋጁ እንደነበር ያስታውሳል። ወደስፖርቱ ከገባበት ጊዜ አንስቶ እስከ ሲድኒ ኦሊምፒክ ድረስ በተሳተፈባቸው 102 ውድድሮች ላይ 100 በሚሆኑት ላይ በማሸነፍ 26 የወርቅ ሜዳሊያ 2የብር ሜዳሊያ፤ በግብጽ በተካሄደ የዞን 5 ጨዋታ የወርቅ እንዲሁም 7ኛው መላ አፍሪካ ጨዋታ የብር ሜዳሊያ በማግኘት በሲድኒ ኦሊምፒክ ለመሳተፍ መቻሉንም ይጠቁማል።
ይህ ኦሊምፒያን እንደሚናገረው፣ ኦሊምፒክን ጨምሮ በዓለም አቀፍ ውድድሮች ላይ የሚደረግ ተሳትፎ ቁርጠኝነት፣ የአገር ፍቅር ስሜት እንዲሁም በርካታ አዳዲስ ባህሎችንና ልምዶችን ያስገኛል። በመሆኑም ስፖርቱ በዋናነት የሚያስፈልገው ትኩረት ነው፤ እንደ አገርም ሆነ እንደ ክለብ ከፍተኛ ገንዘብ ወጥቶባቸው ከሚከናወኑ ስፖርቶች መካከል ቦክስ የለበትም። ነገር ግን ቦክስ በጥቂት ወጪ ውጤት ሊገኝበት የሚችል ስፖርት ነው። በመሆኑም ስፖርቱ አቅም አግኝቶ ቦክሰኞቹንም ወደ ውጤታማነት እንዲመራ እንዲሁም አስፈላጊውን ነገር ለማድረግ እንደ ስራ አስፈጻሚ ስራዎች እየተከናወኑ እንደሚገኝ ያብራራል። ለዚህ ደግሞ መንግስታዊው አካልም ሆነ ስፖርቱን ማገዝ የሚችሉ ሁሉ ከጎኑ እንዲሆኑም ጥሪውን አቅርቧል።
የቦክስ ስፖርት ፌዴሬሽን የጽህፈት ቤት ተወካይ አቶ ስንታየሁ ተስፋዬ፤ የቦክስ ስፖርት ከኦሊምፒክ መራቁ ትልቅ ቁጭት እንደሆነ ይጠቁማሉ። የኢትዮጵያን የቦክስ ስፖርት ታሪክ ለማስቀጠልም ዘንድሮ አዳዲስ እንቅስቃሴዎች ተጀምረዋል። የስፖርቱ ትልቁ ችግር የነበረው የገንዘብ እና የውድድር እድል ነው። በመሆኑም በተያዘው ዓመት እንዲሁም በ2016 ዓ.ም በዚህ ረገድ የተሻለ በመሆን ስፖርቱን ለማሳደግ ፌዴሬሽኑ ጠንክሮ በመስራት ላይ እንደሚገኝ ጠቁመዋል። በተለይም ፌዴሬሽኑ ቋሚ የሆነ እና አቅም ያለው ስፖንሰር በማፈላለግ ላይ የሚገኝ ሲሆን፤ ይህ ከሆነ በዓለም አቀፍ ውድድሮች ተሳትፎ ላይ እክል የሆነውን የገንዘብ ችግር መቅረፍ ይቻላል ባይ ናቸው። ከዚህ ባሻገር ኢትዮጵያውያን ቦክሰኞች የቴክኒክ እና የአቅም ችግር የሌለባቸው እንደመሆኑ የውድድር ልምድ እንዲያገኙ በማድረግ ወደ ተሻለ ደረጃ መድረስ እንደሚቻልም እምነታቸውን ገልፀዋል።
ከዚህ ቀደም ፌዴሬሽኑ በዓለም አቀፍ ግንኙነቱ ላይ ችግሮች ሲስተዋሉ የቆዩ ሲሆን፤ ይህን በመቅረፍ በአሁኑ ወቅት መልካም በሚባል እንቅስቃሴ ላይ የሚገኝ መሆኑንም የፅህፈት ቤት ተወካዩ ያብራራሉ። የአፍሪካ ቦክስ ፎረም በቅርቡ በአዲስ አበባ ያዘጋጀው ፌዴሬሽኑ፤ በቀጣይም አዲስ አበባ ውስጥ የቦክስ ውድድሮችን፣ ጉባኤዎችን እንዲሁም ሌሎች ጉዳዮችን ስለማከናወን ንግግር አድርጓል። በመሆኑም በዚህ መሰረት እንቅስቃሴው ከቀጠለ ስፖርቱ ሊያድግ የሚችልበት ወቅት ሩቅ እንደማይሆን አብራርተዋል።
ይሁንና የአገሪቷን ስፖርት በበላይነት የሚመራው የኢፌዴሪ ባህልና ስፖርት ሚኒስትር ከሚያደርገው ድጋፍ ጋር በተያያዘ ክፍተት መኖሩን ኃላፊው ይጠቅሳሉ። ባለፈው ዓመት በቱርክ በተካሄደው የሴቶች የቦክስ ዓለም ዋንጫ ለመሳተፍ ፌዴሬሽኑ አስፈላጊውን ዝግጅት ቢያደርግም መሳተፍ ግን አልቻለም። በተመሳሳይ ሁኔታ ዘንድሮም በስፔን በተካሄደ የታዳጊ ወጣቶች ቻምፒዮና ላይም መሳተፍ አልተቻለም። ለዚህ ዋነኛው ችግር ደግሞ በጀት ነው። በጥቂት ስፖርተኞችም ቢሆን አገርን መወከል ውጤታማ ያደርጋል፤ በመሆኑም ድጋፍ አስፈላጊ ነው። መንግስት እና ሌሎች የሚመለከታቸው አካላት እገዛ ማድረግ ከቻለም እአአ በ2024 የፓሪስ ኦሊምፒክ ወደ መድረኩ መመለስ እንደሚችል ኃላፊው ያላቸውን ተስፋ ተናግረዋል።
ብርሃን ፈይሳ
አዲስ ዘመን  ታኅሣሥ 5 /2015
ቤትኪንግ የኢትዮጵያ ፕሪሚየር ሊግ ውድድር አመራርና ስነ-ስርዓት ኮሚቴ ታኅሳስ 01/2015 ዓ.ም ባደረገው ስብሰባ በአስራ አንደኛ ሳምንት መርሃ ግብር በተከናወኑ ጨዋታዎች ከዳኞች እና ከታዛቢዎች የቀረቡለትን የዲሲፕሊን ሪፖርት ከመረመረ በኋላ የተለያዩ ውሳኔዎችን አስተላልፏል።
በዚህም የተለያዩ የቅጣት ውሳኔዎች እንደተላለፉ ተገልጿል። የቅጣት ውሳኔ ከተወሰነባቸው ተጫዋቾች መካከል የሐዋሳ ከተማው ተጫዋች ተባረክ ሔፋሞ ክለቡ ከመቻል ጋር ባደረገው የ11ኛ ሳምንት መርሃ ግብር ጨዋታ በ77ኛ ደቂቃ ላይ ከባድ የአጨዋወት ጥፋት ከጨዋታ ሜዳ የተወገደ ሲሆን ለፈፀመው ጥፋት የዲሲፕሊን ርምጃ ተወስዶበታል። በዚህም በኢትዮጵያ እግር ኳስ ፌዴሬሽን የዲሲፕሊን መመሪያ መሰረት ሶስት ጨዋታ እንዲታገድ እና በተጨማሪም የሶስት ሺ ብር የገንዘብ ቅጣት እንዲከፍል ተወስኖበታል።
ወልቂጤ ከተማው ቡድን መሪ አቶ ጌታቸው ታዳሙ ክለቡ ከኢትዮጵያ መድን ጋር በነበረው የ11ኛ ሳምንት መርሃ ግብር ጨዋታ ቅድመ ስብሰባ ወቅት ከ15 ደቂቃ በላይ ዘግይተው ስለመምጣታቸው ሪፖርት የቀረበባቸው ሲሆን ለፈፀሙት ጥፋት በፕሪምየር ሊጉ የውድድር ደንብ መሰረት አንድ ሺ ብር እንዲከፍሉ ወስኗል።
ሀዲያ ሆሳዕና በሳምንቱ ጨዋታ የክለቡ አምስት ተጫዋቾች በተለያዩ ጥፋቶች ካርድ የተመዘዘባቸው በመሆኑ በኢትዮጵያ እግር ኳስ ፌዴሬሽን የዲሲፕሊን መመሪያ መሰረት ክለቡ የአምስት ሺ ብር የገንዘብ ቅጣት እንዲከፍል ተወስኖበታል። ድሬዳዋ ከተማ ከፋሲል ከነማ ጋር በነበረው የ11ኛ ሳምንት ጨዋታ የአፄዎቹ ደጋፊዎች አፀያፊ ስደብ ስለመሳደባቸውና የተቃራኒ ቡድን ተጫዋች ላይ ቁሳቁስ ስለመወርወራቸው ሪፖርት የቀረበ ሲሆን በዕለቱና ከዚህ በፊት የክለቡ ደጋፊዎች ተሳድበው በተቀጡት ቅጣት ሊታረሙ ባለመቻላቸው በፌዴሬሽኑ የዲሲፕሊን መመሪያ መሰረት ሰባ አምስት ሺ ብር እንዲሁም የተቃራኒ ቡድን ተጫዋች ላይ ቁሳቁስ በመወርውራቸው ሃያ አምስት ሺ ብር በድምሩ ብር የአንድ መቶ ሺ እንዲከፍል ወሳኔ መተላለፉ ተገልጿል።
በ2015 ቤትኪንግ የኢትዮጵያ ፕሪሚየር ሊግ 11ኛ ሳምንት በተካሄዱ ሰባት ጨዋታዎች አምስት ጨዋታዎች በመሸነፍ ሁለት ጨዋታዎች ደግሞ በአቻ ውጤት ተጠናቀዋል። በዚህም አስራ ስድስት ግቦች በተለያዩ አስራ አራት ተጫዋቾች ከመረብ አርፈዋል። ከነዚህ ግቦች መካከል ሁለቱ ግቦች በፍጹም ቅጣት ምት ሲቆጠሩ ቀሪዎቹ በጨዋታ የተቆጠሩ ናቸው። በሳምንቱ መርሃ ግብር ሰባት ጨዋታዎች ሰላሳ ዘጠኝ ተጫዋቾችና የቡድን አመራሮች የቢጫ ካርድ የተመዘዘባቸው ሲሆን አንድ ተጫዋች በቀጥታ ቀይ ካርድ ከሜዳ ወጥቷል።
በተያያዘ ዜና በፕሪሚየር ሊጉ እየተሳተፈ የሚገኘውና በውጤት ማጣት መነሻነት አሰልጣኞቹን የጠራው የለገጣፎ ለገዳዲ ክለብ ቦርድ የስንብት እና የማስጠንቀቂያ ውሳኔዎችን እንደተሰጡት ታውቋል። በታሪክ ለመጀመሪያ ጊዜ በቤትኪንግ የኢትዮጵያ ፕሪሚየር ሊግ እየተሳተፈ የሚገኘው ለገጣፎ ለገዳዲ የመጀመሪያ ጨዋታውን ሀዋሳ ከተማን በመርታት በድል በመጀመር ብዙዎችን አስደንቆ ነበር። ሆኖም እንደ አጀማመሩ መዝለቅ ባለመቻሉ በሁለት ጨዋታ ነጥብ ከተጋራ በኋላ በሰባት ጨዋታ ሽንፈት አስተናግዶ በደረጃው ሠንጠረዡ ግርጌ ለመቀመጥ ተገዷል።
በዚህ ሒደት ደስተኛ ያልሆኑ የክለቡ የቦርድ አመራሮች ቡድኑ ከአዳማ ከተማ በተረታበት ጨዋታ በአካል ተገኝተው ከተከታተሉ በኋላ በውጤቱ ደስተኛ ባለመሆን እና በቀጣይ ክለቡ በሚስተካከልበት ጉዳይ ላይ ለመምከር የቡድኑ የአሰልጣኝ አባላት ወደ አዲስ አበባ እንዲመጡ በማድረግ ውይይት አድርገው የተለያዩ ውሳኔዎችን አሳልፈዋል።
በዚህም መሠረት ረዳት አሰልጣኝ የሆኑትን ዳዊት ይፍሩ፣ እዮብ ዋቢ እና ድሪባ ጃንቦ ሦስቱንም ማሰናበታቸው ሲታወቅ ውጤት የማሻሻል ማስጠንቀቂያ የተሰጣቸው አሰልጣኝ ጥላሁን ተሾመ እና የግብ ጠባቂ አሰልጣኙ ፍቃዱ ገብሩ ለቀጣይ ጨዋታ ቡድኑን ለማዘጋጀት ወደ ድሬዳዋ ተመልሰዋል።
ቦጋለ አበበ
አዲስ ዘመን  ታኅሣሥ 4 /2015
1ኛ ዙር ብሔራዊ የቦክስ ሻምፒዮና ከታኅሣሥ 20 እስከ 23/2015 ዓ.ም በአዲስ አበባ ትንሿ ስታድየም ይካሄዳል። ሻምፒዮናውን የኢትዮጵያ ቦክስ ስፖርት ፌዴሬሽን ከሚያካሂዳቸው ዓመታዊ ውድድሮች አንዱ መሆኑ የተገለጸ ሲሆን በአራት የተለያዩ ዙሮች ለማካሄድ እንደታቀደ ተጠቁሟል። ይህም በዓለማቀፍ ደረጃ በሚካሄዱ ውድድሮች ኢትዮጵያን የሚወክሉ ስፖርተኞችን ለመምረጥ እንደሚረዳ የኢትዮጵያ ቦክስ ስፖርት ፌዴሬሽን ከትናንት በስቲያ በሰጠው መግለጫ አሳውቋል።
ፌዴሬሽኑ በመግለጫው ላይ ውድድሮችን ለማዘጋጀት የበጀት እጥረት እንዳለበት የጠቆመ ሲሆን፣ ይህን ችግሩን ለመቅረፍና አገር አቀፍ ሻምፒዮናውን ለማዘጋጀት ከሲሳይ አድማሴ ፕሮሞሽን ጋር በትብብር እንደሚሠራ አሳውቋል። በዚህም የፌዴሬሽኑ ምክትል ፕሬዚዳንት አቶ አብዱልሰመድ መሐመድ እና ሲሳይ አድማሴ ፕሮሞሽን ውድድሩን ደማቅ ለማድረግና በጋራ ለመሥራት የመግባቢያ ስምምነት ተፈራርመዋል።
ፌዴሬሽኑ ውድድሩን ለማዘጋጀት በዋናነት ዓላማ አድርጎ የተነሳው በዘንድሮ ዓመት በዓለም አቀፍ ደረጃ ሦስት ትላልቅ ውድድሮች ላይ ኢትዮጵያን የሚወክሉ ቦክሰኞችን ለመምረጥ መሆኑን በመግለጫው ወቅት አስረድቷል። በዓለም አቀፍ ደረጃ ከሚካሄዱት የቦክስ ውድድሮች አንደኛው ግንቦት ላይ በሕንድ የሚካሄደው የሴቶች የዓለም የቦክስ ሻምፒዮና ሲሆን፣ ሁለተኛው ሰኔ ላይ በኤሽያ ካዛኪስታን የሚደረግ ሌላ የዓለም ሻምፒዮና መሆኑ ተገልጿል። ሦስተኛውና ዋናው ውድድር ደግሞ በመጪው ሐምሌ በጋና መዲና አክራ የሚካሄደው የመላ አፍሪካ ጨዋታዎች ሲሆን በብሔራዊ ሻምፒዮናው በነዚህ ታላላቅ ውድድሮች ኢትዮጵያን የሚወክሉ የቡጢ ተፋላሚዎች ይመረጣሉ ተብሎ ይጠበቃል።
ብሔራዊ ሻምፒዮናው ሐሙስ ታኅሣሥ 20/2015 በ8፡00 በትንሿ ስታድየም በድምቀት ተጀምሮ መዝጊያውን እሁድ ታኅሣሥ 23 እንደሚያደርግ ተገልጿል። በውድድሩ የመክፈቻ ሥነሥርዓት ላይ ማርሽ ባንድን ጨምሮ ሌሎች የመዝናኛ መርሐግብሮች እንደሚኖሩም ታውቋል። ይህ ሻምፒዮና እንደ መጀመሪያ ዙር በአዲስ አበባ ከተደረገ በኋላ ሁለተኛና ሦስተኛው ዙር ውድድር በጎንደር እና አርባ ምንጭ ከተሞች ተካሂዶ ፍጻሜውን ተመልሶ በአዲስ አበባ እንደሚያደርግ ተገልጿል።
ብሔራዊ ሻምፒዮናው በሁለቱም ፆታ የሚካሄድ ሲሆን፤ በውድድሩ ላይ ስምንት የቦክስ ክለቦች ተሳታፊ እንደሚሆኑ ታውቋል። በዚህ ሻምፒዮና ከሚሳተፉ ክለቦች መካከል አዲስ አበባ ፖሊስ፣ፌደራል ፖሊስ፣ፌደራል ማረሚያ ቤት፣ድሬዳዋ ከተማ፣ ወላይታ ሶዶ ዩኒቨርሲቲ፣ ወጣቶች ስፖርት አካዳሚ፣ደሴና ጎንደር ከተሞች እንደሚገኙበት ተገልጿል።
የፌዴሬሽኑ ምክትል ፕሬዚዳንት አቶ አብዱልሰመድ እንደተናገሩት፣ የተለያዩ የቦክስ ውድድሮች ዓመቱን ሙሉ የሚካሄዱ ቢሆንም ተመልካች የላቸውም። ይህን የውድድሮች ተመልካች ማጣት ለመቅረፍና ለሕዝብ ተደራሽ በማድረግ በኩል የመገናኛ ብዙኃን ሚና ከፍተኛ ነው። በመሆኑም “በስፖርቱ ውጤት ሲመጣ እንደ ሃገር ሁለችንም የምንመሰገንበት ስለሆነ እንደየኃላፊነታችን እንወጣ” ሲሉ ጥሪያቸውን አቅርበዋል።
የቦክስ ስፖርት በቀደሙት ጊዜያት በኢትዮጵያ ከአትሌቲክስ ቀጥሎ በዓለም አቀፍ መድረኮች በተሳትፎ በተለይም በኦሊምፒክ ሁለተኛ ደረጃ የሚቀመጥ የነበረ ሲሆን ተወዳጅና ኢትዮጵያን ማስጠራት የቻለ እንደነበር ይታወሳል። የቦክስ ስፖርት አሁንም በበርካቶች ዘንድ ተወዳጅ ሲሆን በዓለም አቀፍ ደረጃ ኢትዮጵያን ያስጠሩና ባንዲራዋን ያውለበለቡ ጀግኖችን እንደማፍራቱ ማደግ አልቻለም። ከቅርብ ዓመታት ወዲህም እንቅስቃሴው ተዳክሞ እንደሚገኝ በመግለጫው ተገልጿል።
የኢትዮጵያ ቦክስ ስፖርት ፌዴሬሽን የጽሕፈት ቤት ኃላፊ አቶ ስንታየው ተስፋዬ ለስፖርቱ መዳከም ትልቁ የበጀት እጥረት መሆኑን ገልጸው ለዚህም መንግሥትና የሚመለከታቸው ባለድርሻ አካላት የበኩላቸውን አስተዋጽዖ ሊያበረክቱ እንደሚገባ አሳስበዋል። “የቦክስ ስፖርት ብዙ ወጪ የማይጠይቅና ከእግር ኳስ ጋር ሲነጻጸር የአንድ የእግር ኳስ ተጫዋች የወር ደሞዝ የአንድ የቦክስ ክለብ የዓመት ወጪ ሊሆን ይችላል” በማለትም የጽሕፈት ቤት ኃላፊው ስፖርቱን ለማሳደግ ከወጪ አንጻር ብዙ ከባድ አለመሆኑን አስረድተዋል።
በተጨማሪም የቦክስ ስፖርት የታዳጊ ፕሮጀክት እጥረት እንደሌለበት የጠቀሱት የጽሕፈት ቤት ኃላፊው፣ በአስራ አንዱም ክልልና ከተማ አስተዳደሮች የታዳጊ ፕሮጀክቶች እንዳሉ ተናግረዋል። ነገር ግን የታዳጊ ፕሮጀክቶችን አቅም ወደፊት አምጥቶ በመጠቀም ረገድ ችግሮች መኖራቸውን አክለዋል። ስለዚህ የቦክስ ስፖርት መሠረት ላይ ችግር የለበትም። ችግሩ ዓለም አቀፍ ውድድር ማድረግና የጨዋታ ልምድ ማግኘት ላይ መሆኑን ነው ሲሉ ተናግረዋል።
በኢትዮጵያ ከ1950ዎቹ ጀምሮ የቦክስ ስፖርት እንደ አንድ የስልጠና ዓይነት በጦር ኃይል ውስጥ ለወታደሮች ሲሰጥ እንደነበር መረጃዎች ያመለክታሉ። በተለይ በሐረር ጦር አካዳሚ ያሰለጥኑ የነበሩ እንግሊዞች የቦክስ ስፖርትን እንደ ዋነኛ የስልጠና ዓይነት ይሰጡ ነበር። በሠራዊቱ ውስጥ ከተቋቋሙ ክለቦች መካከልም የክቡር ዘበኛ፣ መኩሪያ፣ ምድር ጦር፣ ፖሊስ፣ ፈጥኖ ደራሽ የሚባሉ ክለቦች ይጠቀሳሉ። ስፖርቱን ለማስፋፋት የኢትዮጵያ ቦክስ ፌዴሬሽን በ1954 ዓ.ም ተመሥርቷል።
ዓለማየሁ ግዛው
አዲስ ዘመን ሰኞ ታኅሣሥ 3 / 2015
ተወዳጁና ትልቁ የእግር ኳስ መድረክ የአለም ዋንጫ አንድ ክፍለዘመን ሊሞላ ጥቂት አመታት በቀሩት እድሜው ውስጥ ተዘርዝረው የማያልቁ ታሪኮችን አስተናግዷል። እያንዳንዱ የአለም ዋንጫ በአራት አመት አንዴ መጥቶ ሲሄድ ልክ እንደ ትናንት የሚታወሱ የራሱን የሆነ ትውስታን ጥሎ ያልፋል። ከዚህ በፊት የተካሄዱት ሃያ አንድ የአለም ዋንጫዎች እያንዳንዳቸው የራሳቸው ጣእምና ትውስታ፣አዳዲስ ታሪክ፣ አስደሳችና አሳዛኝ ክስተቶችን ጥለው የኳታሩ 2022 የአለም ዋንጫ ላይ ደርሰናል። ካለፉት በርካታ የአለም ዋንጫዎች አሜሪካ ያስተናገደችው የ1994ቱ 15ኛው አለም ዋንጫ ግን በአንድ አሳዛኝና አስደንጋጭ እንዲሁም ለማመን የሚቸግር ክስተት ዛሬም ድረስ በስፖርት ቤተሰቡ ዘንድ ይታወሳል።
የዘንድሮውን የአለም ዋንጫ ያነሳሉ ተብለው ግምት ከተሰጣቸው አገራት ግንባር ቀደም የሆነችው ብራዚል ቻምፒዮን የነበረችበት የአሜሪካ የአለም ዋንጫ፣ በእግር ኳስ ታሪክ ከአሳዛኝ ክስተቶች አንዱና ሁሌም የማይረሳ የሆነውን የአንድሬስ ኤስኮባር የግፍ ግድያ ሰብዓዊነትንና የአለም እግር ኳስ ቤተሰብን ያስደነገጠ ታሪክ የተፈጸመበት ሆኖ ይበልጥ ይታወሳል። እኛም በስፖርት ማህደር አምዳችን ይህን አሳዛኝ ክስተት መለስ ብለን ልናስታውሰው ነው።
አሳዛኙ ክስተት ዛሬ ታሪክ ሆኖ እንዲታወስ ያደረገው አጋጣሚ እንዲህ ይጀምራል። በአሰልጣኝ ፍራንቺስኮ ማቱራና የሚመራው የኮሎምቢያ ብሔራዊ ቡድን ከጅምሩ ዓለም ዋንጫ ላይ ለመሳተፍ በላቲን አሜሪካ አህጉር በምድባቸው ባደረጉት የማጣሪያ ደርሶ መልስ ጨዋታ አስገራሚ ውጤት አግኝተዋል፤ በአለም ዋንጫውም ቢያንስ ለግማሽ ፍፃሜ እንደሚደርሱ ገምተዋል፡፡
ሰኔ 22/1994 አሜሪካ ከኮሎምቢያ። በአሜሪካ ምዕራብ ጠረፍ ካሊፎርኒያ ግዛት፤ ሎስ አንጀለስ ከተማ ፓሳዲና በሚገኘው ሮዝ ቦውል ስታዲየም ከ93 ሺህ በላይ ተመልካቾች የታደሙበት ወሳኝ ጨዋታ ነው። የኮሎምቢያ ተጫዋቾች ዝቅተኛ ግምት የተሰጣት አስተናጋጇ አሜሪካን እንደሚያሸንፉ ተማምነዋል፤ በጨዋታው 35ኛ ደቂቃ የአሜሪካ ብሔራዊ ቡድን ተጫዋች ጆን ሀርከስ የፍጹም ቅጣት ምት ሳጥን ውስጥ ለሚገኘው የቡድን አጋሩ ኢርኒ ስቴዋርት ለማቀበል ያሻገረውን ኳስ፤ የአትሌቲኮ ናሲዮናልና የኮሎምቢያ ብሔራዊ ቡድን ተከላካይ አንድሬስ ኤስኮባር በሸርታቴ ለማጨናገፍ ባደረገው ጥረት ግብ ጠባቂው ኦስካር ኮርዶባ ኳሷን ሊያድናት በሚችልበት አቋቋም ላይ አልነበረምና በስህተት በራሱ ቡድን ላይ ግብ አስቆጠረ።
ወቅቱ በኮሎምቢያ ስርዓት አልበኝነት፣ ቁማር፣ ግድያ፣ ዘረፋ፣ እገታ ፣ አንደንዛዥ ዕፅ ዝውውር ተንሰራፍቶ የተደራጁ ወሮበሎች ታጥቀው መንግሥትን በሚያዙበት ሁኔታ በተለይ ሜድይን (ሜድሊን) ከተማ የወንጀለኞች መዲና ነበረች፡፡ ውጤቱን ተከትሎም በቁማር ብዙ ሚሊየን የተበሉ የኮሎምቢያ ማፊያ ቡድኖችና አለቆቻቸው አንድሬስ ኤስኮባር ላይ ጥርሳቸውን ነክሰው ቀጣዩን ጨዋታ እየተጠባበቁ ነበር።
ሰኔ 26 ስዊዘርላንድ 0- 2 ኮሎምቢያ ብታሸንፍም በመጀመሪያዎቹ ሁለት ጨዋታዎች የተሸነፈችው ኮሎምቢያ በውድድሩ ለመቆየት የአሜሪካና ሮማንያን ጨዋታ ውጤት መጠበቅ ነበረባት፤ ኮሎምቢያ እንድታልፍ የአሜሪካ ማሸነፍ፤ የሮማንያ ደግሞ መሸነፍ የግድ ነበር፡፡ ሮማንያ አሸነፈች ኮሎምቢያ ከውድድሩ ተሰናበተች፡፡
አንድሬስ ኤስኮባር ወደ ሀገሩ ተመለሰ። ጥንቃቄ እንዲያደርግና ለተወሰነ ጊዜ ከእይታ ሸሸግ እንዲል ከወዳጆቹ የተሰጠውን ምክር ችላ ብሎ፤ ከቀናት በኋላ ምሽቱን ለመዝናናት ከጓደኛው ጋር ሜድይን ወደሚገኘው ‘ኤል ኢንዲዮ’ ባር አቀና፤ ትንሽ ቀማምሶ እየተጨዋወተ ሳለ ከመሀል የተወሰኑ ሰዎች ይሰድቡትና ያንጓጥጡት ጀመሩ። በሁኔታው በመከፋት መጠጥ ቤቱን ለቆም ወደ መኪናው አመራ። ሰዎቹ ተከትለውት መጡ፤ ከሶስቱ መሀል አንዱ ሁምቤርቶ ካስትሮ ሙኞዝ ሽጉጡን አውጥቶ አከታትሎ ስድስት ጥይት ኢስኮባር ላይ አርከፈከፈበት። ከአሜሪካ ጋር በነበረው ጨዋታ በቀጥታ ሲያስተላልፍ የነበረው የላቲን ኮሜንታተር ግቡ ሲቆጠር ይል እንደነበረው ገዳዩም ሲተኩስ በእያንዳንዱ ተኩስ “ጎልልልልል” “ጎልልልል”…. እያለ እንደነበር እማኞች ገልፀዋል፡፡ ከመኪናው ወንበር ሆኖ በደም ጨቅይቶ ለሞት እያጣጣረ የነበረው አንድሬስ በአምቡላንስ ወደ ሆስፒታል ቢወሰድም ከ45 ደቂቃ በላይ ሊቆይ አልቻለም፤ ሐምሌ 2 ህይወቱ አለፈች፡፡
በማግስቱ ፖሊስ አንድሬስ ኤስኮባር ላይ ተኮሰ የተባለውን ሁምቤርቶ በቁጥጥር ስር አዋለው። ተጠርጣሪው ወንጀሉን “ፈፅሜያለሁ” ብሎ ቢያምንም ነገሩ ግን ሌላ ነው፡፡ ግድያው እንደተፈፀመ ተጠርጣሪዎቹ ከአካባቢው ለማምለጥ ከተጠቀሙባቸው መኪና የአንዱን ሰሌዳ ቁጥር እማኞች ለፖሊስ ሰጡ፤ ተሽከርካሪው ንብረትነቱ የተመዘገበው በሁለቱ ዝነኛ የአደገኛ ዕፅ አዘዋዋሪ ወንድማማቾች ፔድሮ ጋዮንና ዩዋን ጋዮን ነበር። ሁምቤርቶ ደግሞ የወንድማማቾቹ ሹፌርና ጠባቂ ነው። ስለዚህ ሁምቤርቶ ያለ አለቆቹ እውቅና የዚህ አይነቱን ትልቅ ወንጀል ቢፈፅም ሞቱን የሚያስናፍቅ ቅጣት እንደሚከተለው ጠንቅቆ ስለሚያውቅ አያደርገውም። ግድያውን ተከትሎ ወንድማማቾቹ ፔድሮና ዩዋን ወዲያውኑ 3 ሚሊየን ዶላር ጉቦ በመስጠት አቃቤ ህግ ክሱ ሁምቤርቶ ላይ ብቻ እንዲያተኩርና ከጀርባ ያለውን ሀቅ እንዳይበረብር አፉን አዘጉት፡፡
በ1995 ፍርድ ቤት በቀረበለት ማስረጃ መሠረት ሁምቤርቶን ጥፋተኛ ነህ ሲል የ43 ዓመት እስራት ፈረደበት። በግድያው ወቅት የነበሩ ግብረአበሮችም ሆኑ ወንድማማቾቹ ከየትኛውም ክስ ነፃ ሆኑ፡፡ ሁምቤርቶ በእስር ቤት በሰራው የጉልበት ስራና ባሳየው መልካም ባህሪ በሚል (በቁጥጥር ስር ከዋለበት ጀምሮ) ከ11 ዓመት በኋላ ብቻ በ2005 ከእስር ተለቀቀ፡፡ ገና በ27 ዓመቱ ለተቀጨው አመለሸጋ ወጣት አንድሬስ ኤስኮባር የቀብር ስነ-ስርዓት ከመቶ ሃያ ሺ ህዝብ በላይ ተገኝቷል። በተወለደበትና በተገደለበት ሜድይን ከተማ በ2002 መታሰቢያ ሀውልት ቆሞለታል፡፡
ቦጋለ አበበ
አዲስ ዘመን  ታኅሣሥ 2 /2015
የዓለም አትሌቲክስ ከሚያዘጋጃቸው ትልልቅ ዓመታዊ ውድድሮች መካከል አንዱ በመም ሩጫዎችና በሜዳ ተግባራት (32 የውድድር ዓይነቶች) የዓለም አትሌቶች የሚፎካከሩበት ዳመንድሊግ ነው:: እአአ 1998 ጀምሮ ይካሄድ የነበረውን ጎልደን ሊግ ውድድርን ተክቶ እአአ ከ2010 ጀምሮ እየተከናወነ የሚገኘው ይህ ውድድር 14 ዙሮች ያሉት ሲሆን፤ በተለያዩ የዓለም ከተሞች በመዘዋወር ይካሄዳል::
ኢትዮጵያዊያን ወጣትና በስፖርቱ ትልቅ ስኬት ላይ የደረሱ አትሌቶችን ጨምሮ በመላው ዓለም የሚገኙ አትሌቶች የሚካፈሉበት የዳይመንድሊግ ውድድር የተለያዩ የዓለም ክብረወሰኖች እንዲሁም ፈጣን ሰዓቶች የሚመዘገቡበትና ከፍተኛ ፉክክር የሚስተዋልበት በመሆኑ ትልቅ ትኩረት ይሰጠዋል::
በመጠናቀቅ ላይ በሚገኘው የፈረንጆቹ ዓመት በተካሄደው የዳይመንድ ሊግ ውድድር በርካታ ኢትዮጵያዊያን አትሌቶች ሲሳተፉ የቆዩ ሲሆን፤ የዓለም የ3ሺ ሜትር የብር ሜዳሊያ አሸናፊዋ አትሌት የወርቅውሃ ጌታቸው የዚህ ዳይመንድሊግ አጠቃላይ አሸናፊና የዋንጫ ተሸላሚ መሆና ይታወሳል:: የ3ሺ ሜትር መሰናክል አትሌቷ በሞናኮ እና ዙሪክ ባካሄደችው ውድድር ውጤታማ ልትሆን እንደቻለች አይዘነጋም:: ወጣቷ አትሌት በአሜሪካው የዓለም አትሌቲክስ ቻምፒዮና በርቀቱ የብር ሜዳሊያ ካጠለቀች ጥቂት ጊዜያት በኋላ ዳግም በዳይመንድሊግ ባለድል መሆኗ ደግሞ በአትሌቲክስ ቤተሰቡ ዘንድ አድናቆትን አትርፎላታል::
ከአንድ ወር በኋላ በሚመጣው አዲሱ የፈረንጆች ዓመት የሚካሄደው የ14ኛው ዳይመንድ ሊግ መርሃ ግብርም ከወዲሁ ይፋ የተደረገ ሲሆን በርካታ የዓለማችን አትሌቶችም በጉጉት እየጠበቁት ይገኛሉ::
የ2023 የዳይመንድሊግ ውድድር አዳዲስ ጉዳዮች የተካተቱበት መሆኑን የዓለም አትሌቲክስ ይፋ ያደረገው መረጃ የሚጠቁም ሲሆን በመጪው የፈረንጆቹ ዓመት 2023 ግንቦት ወር ላይ ይጀመራል:: መነሻውን በኳታሯ ዶሃ የሚያደርገው ይህ ውድድር ከአምስት ወራት በኋላ በአሜሪካዋ ዩጂን መደምደሚያውን ያደርጋል:: ይህም ያልተለመደ ሁኔታ ሲሆን፤ ከዚህ ቀደም ይታወቅ የነበረው ውድድሩ ዙሪክ እና ብራሰልስ ላይ በሚኖረው ደማቅ መርሃ ግብር ይጠናቀቅ ነበር::
ውድድሩ በ12 ሃገራት 15 ከተሞች ላይ ሲከናወን እያንዳንዳቸው ከተሞች የአንድ ቀን መርሃ ግብር ያሰናዳሉ:: ከውድድሮቹ የሚልቁት በአውሮፓ አህጉር የሚዘጋጁ ሲሆን፤ በዓመቱ 10 የአውሮፓ ከተሞች የማስተናገድ እድል አላቸው:: ታላቋ አህጉር እስያ ሶስት ውድድሮች ሲካሄዱባት አፍሪካ እና አሜሪካ አንድ አንድ ከተሞቻቸው ውድድሩን ያከናውናሉ:: ማጠቃለያው የሚደረግበት ዩጂን ደግሞ የሁለት ቀናት ቆይታ ይኖረዋል:: እአአ የ2024 ዳይመንድ ሊግ መዝጊያ ብራሰልስ ስታዘጋጅ የ2025ቱን ደግሞ ዙሪክ ትሆናለች:: ቀጣዮቹን ሁለት ዓመታትም በተመሳሳይ አውሮፓዊያኑ ከተሞች በመፈራረቅ የመዝጊያ ስነስርዓቱን እንደሚያካሂዱም የተያዘላቸው መርሃ ግብር ያሳያል::
በመጪው የዳይመንድ ሊግ ውድድር ላይ አዳዲስ ውድድሩን የሚያስተናግዱ ከተሞች የተካተቱ ሲሆን፤ ላለፉት አራት ዓመታት አዘጋጅነቷን አቋርጣ የቆየችው ለንደንም በድጋሚ ወደ አዘጋጅነተ መመለሷ ታውቋል:: እአአ ከ2010-2019 ባሉት ዳይመንድሊግ ውድድሮች ተሳታፊ የነበረችው ለንደን አይረሴ የሆኑ ክስተቶችን አስተናግዳለች:: ከወራት በኋላም በንግስት ኤልሳቤት ኦሊምፒክ ፓርክ ዳግም ዳይመንድ ሊግን ለማስተናገድ ዝግጅቷን አጠናቃለች:: በተጨማሪም ሌላኛዋ የአውሮፓ ሃገር ፖላንድ ውድድሩን የሚያሰናዱን መቀላቀሏ ታውቋል:: ለመጀመሪያ ጊዜ ዳይመንድ ሊግ እንዲካሄድበት የተመረጠው የፖላንድ ከተማ ደግሞ ሲሊዚያ የሚሰኝ ነው:: በኮቪድ 19 ወረርሽኝ ምክንያት ውድድሩን ማስተናገድ ያቆሙት ቻይናዊያኑ ከተሞች ሻንጋይ እና ሺንዚንም በ2023ቱ ዳይመንድ ሊግ ወደ አዘጋጅነታቸው ተመልሰዋል:: አራት ወራትን ይፈጅ የነበረው ዳይመንድ ሊግ በመጪው ዓመት የተለያዩ መዳረሻዎችን በመጨመሩ ምክንያት የሚፈጀው ጊዜም ወደ አምስት ወራት ማደጉ ተጠቁሟል::
ብርሃን ፈይሳ
አዲስ ዘመን  ታኅሣሥ 1 /2015
የፊፋው ፕሬዚዳንት ጂያኒ ኢንፋንቲኒሆ የኳታሩ 2022 የአለም ዋንጫ ከዚህ በፊት ከተካሄዱት ሁሉ የአለም ዋንጫ ውድድሮች ምርጡ መሆኑን ሰሞኑን ተናግረዋል። ‹‹ሁሉንም የዓለም ዋንጫ ጨዋታዎች ተመልክቻለሁ እናም በግልፅ ይህ በዓለም ዋንጫ ታሪክ የምንግዜውም ምርጥ የምድብ ጨዋታዎች የታየበት መድረክ ነው። በዚህም መሰረት የዓለም ዋንጫው ቀሪ ጨዋታዎች እጅግ በጣም ተስፋ ሰጪ እና አጓጊ እንዲሆኑ ያደርገዋል፣በእውነቱ እስካሁን የተመለከትነው የኳታሩ ዓለም ዋንጫ ብዙ አስደናቂና ሊታመኑ የማይችሉ ትዝታን የሚፈጥሩ ጨዋታዎችን አስመልክቶናል›› ሲሉ ፕሬዘዳንቱ ለካታር አድናቆታቸውን ገልፀዋል፡፡
ባለፉት ሶስት ሳምንታት ገደማ ስኬታማ የአለም ዋንጫ ጨዋታዎችን አስተናግዳ ከዛሬ ጀምሮ የሩብ ፍጻሜ ፍልሚያዎችን የምታካሂደው ኳታር ከተጠበቀው በላይ ስኬታማ ውድድር ማሰናዳቷን በርካቶች ምስክርነታቸውን ሰጥተዋል። የአለም ዋንጫው ስኬታማ መስተንግዶ የፈጠረባት ትልቅ ተነሳሽነትም የአለማችንን ታላቅ የስፖርት መድረክ ኦሊምፒክ ለመጀመሪያ ጊዜ በመካከለኛው ምስራቅ ለማሰናዳት ፍላጎት አሳድሮባታል። በዚህም እኤአ የ2036 ኦሊምፒክን በመዲናዋ ዶሃ ለማዘጋጀት የሚያስችላትን ጨረታ ለማቅረብ ጉዳዩን በትኩረት እንደያዘችው ዘገባዎች አመልክተዋል።
ኳታር የአለም ዋንጫውን ለማዘጋጀት ከፊፋ ይሁንታ ስታገኝ ውድድሩ ወትሮ የሚካሄድበት የሰኔ ወር መጨረሻ በአገሪቱ ከፍተኛ ሙቀት ያለበት ከመሆኑ ጋር ተያይዞ ትልቅ ስጋት አድሮ ነበር። ይሁን እንጂ ይህን ስጋት ለመቅረፍ ትንሿ ከበርቴ አገር ኳታር ስቴድየሞቿ በዘመናዊ አየር ማቀዝቀዣዎች እንዲታገዙ ከማድረግ ባሻገር የአለም ዋንጫው ከሰኔ ይልቅ ህዳር ወር ላይ እንዲካሄድ ማድረግ ችላለች። በዚህም ስኬታማ ሆና ከሙቀት ጋር በተያያዘ ያለውን ትችትና ስጋት ማስቀረት ችላለች። አሁንም የ2036 ኦሊምፒክን ለማዘጋጀት ስታስብ ታላቁ የስፖርት መድረክ ከሚካሄድበት ሐምሌና ነሐሴ ወር ወደ ህዳር እንዲመጣ በማሰብ መሆኑን ሚረር ትናንት ያወጣው ዘገባ ጠቁሟል።
ኳታር የአለም ዋንጫውን ባማረና በደመቀ ሁኔታ እያስተናገደች በማገባደድ ላይ ብትገኝም ከጅምሩ አንስቶ በተለይም በምእራባውያን መገናኛ ብዙሃኖች ከሰብአዊ መብት አያያዝ፣ከሴቶችና ስደተኞች መብት እንዲሁም ለአለም ዋንጫው ስቴድየሞች ግንባታ ከሌላ አገራት በሄዱ ሰራተኞች ሞት ጋር በተያያዘ እየተብጠለጠለች ነው። ይህ ጉዳይ አሁንም ኳታር ኦሊምፒክን የሚያክል ግዙፍ ውድድር ለማዘጋጀት በምትሄደው ርቀት እንቅፋት ሊሆንባት እንደሚችል ዘገባው ጠቁሟል። የአለም ዋንጫው ስኬታማ መስተንግዶና የገነባችው መሰረተ ልማት ግን ኳታር ኦሊምፒክን ለማዘጋጀት ላላት ፍላጎት አንድ ትልቅ ነጥብ እንደሚያስቆጥርላት ይጠበቃል።
ዘሰን ያወጣው መረጃ እንደሚያመለክተውም ዶሃ በአለም ዋንጫው ምክኒያት በተጋነነ ወጪ የዘረጋቻቸው መሰረተ ልማቶች ወደፊት ኦሊምፒክን በመጠነኛ ወጪ ለማስተናገድ እንደሚያስችላትና ለዚህም አቅምና ብቃቱ እንዳላት ይህ የአለም ዋንጫ ማሳያ መሆን ችሏል።
ዶሃ የበጋ ኦሊምፒክን በብቸኝነት ለማዘጋጀት ፍላጎት ያላት ቢሆንም ከሳውዲ አረቢያ ጋር በጥምረት እንድታዘጋጅ የአለም አቀፉ ኦሊምፒክ ኮሚቴ ግፊት ሊያደርግባት እንደሚችል ተጠቁሟል። ይህ ደግሞ ዶሃና ሪያድ በፖለቲካ አይንና ናጫ ከመሆናቸው ጋር ተያይዞ ላይሳካ የሚችልበት እድል ጠባብ አይደለም። የ2036 ኦሊምፒክን ለማዘጋጀት የሕንዷ ሙምባይ፣የኢንዶኔዢያዋ ጃካርታና የቱርኳ ኢስታንቡል ፍላጎት እንዳላቸው መረጃዎች የሚጠቁሙ ሲሆን ዶሃ ይህን ወርቃማ እድል ለማግኘት ትልቅ ፈተና ማለፍ ይጠበቅባታል።
ይሁን እንጂ ዶሃ ከተፎካካሪዎቿ ከተሞች አኳያ ለዘንድሮው አለም ዋንጫ የዘረጋችው መሰረተ ልማትና አስደናቂ ስቴድየሞቿ አሁንም ኦሊምፒክን ለማዘጋጀት ሚዛን የሚደፋ የበላይነትን እንድትይዝ ሊያደርጋት ይችላል። ኳታር የተሳካ የአለም ዋንጫ ማዘጋጀቷ ከእግር ኳስ የዘለለ ጉዳይ እንደማይሆንና ሌሎች የሚነሱባትን ጥያቄዎች መመለስ እንደማይችል የሚሞግቱም ቁጥራቸው ትንሽ አይደለም።
የ2036 ኦሊምፒክ አዘጋጅ አገርን የአለም አቀፉ ኦሊምፒክ ኮሚቴ መርጦ ይፋ ከማድረጉ በፊት ዶሃ የውድድሩን ስርጭት የሚያስተላልፉ የቴሌቪዥን ጣቢያዎችን እንዲሁም ስፖንሰሮችን ከወዲሁ ማሳመን እንደሚጠበቅባት የሚረር ዘገባ ጠቁሟል።
ቀጣዮቹ ሁለት የበጋ ኦሊምፒክ ውድድሮች በፈረንሳይ ፓሪስ እንዲሁም በአሜሪካ ሎሳንጀለስ እንደሚካሄዱ የሚታወቅ ሲሆን የ2032 ኦሊምፒክንም የአውስትራሊያዋ ብሪስቤን እንድታሰናዳ የአለም አቀፉ ኦሊምፒክ ኮሚቴ ይሁንታ ሰጥቷታል።
ቦጋለ አበበ
አዲስ ዘመን ዓርብ ኅዳር 30 ቀን 2015 ዓ.ም
ከአራት አመት በፊት በተዘጋጀው የሩሲያ የዓለም ዋንጫ አንድም አፍሪካዊ ሀገር ከምድብ ጨዋታ ማለፍ አልቻለም ነበር። በወቅቱ በውድድሩ የተሳተፉት አምስቱ የአፍሪካ ሀገራት በጠቅላላ ያስመዘገቡት ነጥብ ስምንት ብቻ ነበር። በኳታሩ የ2022 አለም ዋንጫ ግን ይህ ታሪክ በሞሮኮ ብሔራዊ ቡድን(የአትላስ አንበሶች) ታድሷል።
ተያይዞ ማለፍ ተያይዞ መውደቅና ሌሎችንም ያልተጠበቁ አስደናቂ ትእይንቶች ያስመለከተው የኳታሩ የአለም ዋንጫ የምድብ ጨዋታ ከትናንት በስቲያ ወደ ሩብ ፍጻሜ ምእራፍ ተሸጋግሯል። በውድድሩ ከተሳተፉ አምስት የአፍሪካ አገራት ሶስቱ በጊዜ ከምድብ ጨዋታዎች ቢሰናበቱም ምእራብ አፍሪካዊቷ ሴኔጋል እንዲሁም ሰሜን አፍሪካዊቷ ሞሮኮ አስራ ስድስት ውስጥ ገብተው በመፋለም የአፍሪካ ድምቀት ኳታር ላይ በጊዜ እንዳይደበዝዝ አድርገዋል። ያምሆኖ የቴራንጋ አንበሶች በአለም ዋንጫው ከዚያ የተሻለ ጉዞ ማድረግ ሳይችሉ ቀርተዋል።
ለሩብ ፍጻሜ ፍልሚያ ብቸኛዋ የአፍሪካ ተስፋ የነበረችው ሞሮኮ በታታሪዎቹ የአትላስ አንበሶች ተጋድሎ በዚህ የአለም ዋንጫ አለምን በማስደመም የአፍሪካ ኩራት መሆናቸውን ቀጥለዋል። ለዋንጫ ከታጩ አገራት አንዷ ከሆነችው ስፔን ጋር ለ120 ደቂቃ ተፋልመውም በመለያ ምት ሩብ ፍጻሜ መቀላቀል ችለዋል። ይህም ከካሜሩን(1990)፣ሴኔጋል(2002)፣ ጋና(2010) የአለም ዋንጫ ቀጥሎ ሞሮኮ ለሩብ ፍጻሜ ፍልሚያ የደረሰች አራተኛዋ አፍሪካዊት አገር እንድትሆን አስችሏታል። የአትላስ አንበሶች በጨዋታው የነበራቸው ታታሪነት ሞሮኮን በታሪኳ ለመጀመሪያ ጊዜ የሩብ ፍጻሜ እንድትፋለም ከማድረግ በዘለለም በአለም ዋንጫ የዘጠና ሁለት አመታት ታሪክ እዚህ ደረጃ የደረሰች የመጀመሪያዋ የአረብ ሊግ አባል አገርም ያደርጋታል።
የአትላስ አንበሶች ትልቅ ድል እኤአ በ1986 የአለም ዋንጫ 16 ውስጥ ብቻ የመግባት ታሪካቸውን ኳታር ላይ ወደ ሌላ ደረጃ እንዲያሸጋግሩ አድርጓቸዋል። በተመሳሳይ ወደ ሩብ ፍጻሜ ለመቀላቀል በተደረገው ፍልሚያ ጃፓን ሶስት የመለያ ምቶችን እንዳመከነችው ሁሉ ስፔንም ተመሳሳይ ታሪክ በ24 ሰአት ልዩነት እንድትደግም ያስገደዳት የጨዋታው ኮከብ የሆነው የአትላስ አናብስቱ ግብ ጠባቂ ያሲን ቦኖ ለዚህ ድል የአንበሳውን ድርሻ ተወጥቷል።
እኤአ በ1982 በግማሽ ፍጻሜ ፍልሚያ ምእራብ ጀርመን ፈረንሳይን 5ለ4 ባሸነፈችበት የአለም ዋንጫ ሃራልድ ሹማቸርስ ሁለት መለያ ምቶችን በማዳን ትልቅ ታሪክ የሰራ ሲሆን ይህ ግብ ጠባቂ በ1982ና1986 የአለም ዋንጫዎች አራት የመለያ ሜቶችን አድኗል። ይህን ክብረወሰን አርጀንቲናዊው ሰርጂዮ ጎይኮቺያ እኤአ በ1990 አለም ዋንጫ ተጋርቶትም ነበር። ክሮሺያዊው ግብጠባቂ ዳንሄል ሱባሲችም ባለፈው የሩሲያ አለም ዋንጫ ይህን ታሪክ መጋራት የቻለ ሲሆን ትናንት ከተመሳሳይ አገር ሌላ መለያ ምት የማዳን ምትሃት ያለውን ግብ ጠባቂ ተመልክተናል። ዶሚኒክ ሊቫኮቪች በአንድ ጨዋታ ሶስት መለያ ምቶችን በማዳን በአለም ዋንጫ ታሪክ ሶስተኛው ተጫዋች ሆኗል። ፖርቹጋላዊው ግብ ጠባቂ ሪካርዶ እኤአ 2006 ላይ የእንግሊዝን ሶስት መለያ ምቶች በማክሸፍ ሲታወስ ዳንኤል ሱባሲች ደግሞ የዴንማርክን ሶስት መለያ ምቶች ባለፈው የሩሲያ የአለም ዋንጫ ማዳን የቻለ ክሮሺያዊ ነበር። ከአፍሪካዊቷ አገር ሞሮኮ ይህን ታሪክ የደገመው ያሲን ቦኖውን ፈጥራለች። ይህም ድንቅ የአትላስ አናብስት የግብ ዘብ ስፔንን በሶስት አጋጣሚዎች በመለያ ምት ከውድድር ውጪ የመሆን ታሪክ ያላትን ጣሊያንን በልጣ እንድትገኝ አድርጓታል።
ሞሮኮ ለመጀመሪያ ጊዜ በ1970 የአለም ዋንጫ የተሳተፈች ሲሆን የዘንድሮው ስድስተኛዋ ነው። በዚህ የአለም ዋንጫ የተሳትፎ ታሪኳም 1986 ላይ ብቻ ነበር ከምድብ ጨዋታዎች ማለፍ የቻለችው። ዘንድሮ ግን በመጀመሪያ የምድብ ጨዋታዋ በፊፋ የደረጃ ሰንጠረዥ ከአለም ሁለተኛ ደረጃ ላይ የምትገኘው ቤልጂየምን 2ለ1 ከማሸነፍ በተጨማሪ ካለፈው የአለም ዋንጫ የፍጻሜ ተፋላሚዋ ክሮሽያ ጋር ሳይቀር ነጥብ በመጋራትና ምድቧን በበላይነት በማጠናቀቅ የማይረሳ ታሪክ ለመስራት በቅታለች።
የሞሮኮ አስደናቂ የአለም ዋንጫ ጉዞ የአፍሪካውያንን ስኬት ለመቀበል ለሚተናነቃቸው ወገኖች ህልም እንጂ እውን አልሆነም። ያምሆኖ የአትላስ አንበሶች ጄነራሉ ዋሊድ ሬግራጉይ በዓለም ዋንጫው ቡድኑን ሩብ ፍፃሜ ያደረሰ አፍሪካዊ አሰልጣኝ ሆኗል። ይህ የማይረሳ ታሪክ መስራት የቻለ አሰልጣኝ ከዓለም ዋንጫው በፊት ቡድኑን በ3 ጨዋታዎች ላይ ብቻ ነበር መምራት የቻለው::ባለፈው ግንቦት ወር እሳት በሚተፋው በመሀመድ 5ኛ ስታድየም በደማቁ ደጋፊዎቹ ታግዞ በአፍሪካ ቻምፕየንስ ሊግ የፍፃሜ ጨዋታ የአፍሪካ ሀያሉን አል አህሊን በማሸነፍ ዊዳድ አትሌቲክ የሞሮኮ ኩራት እንዲሆን አደረገ። መስከረም ወር መጀመሪያ ላይ የሞሮኮ ብሔራዊ ቡድን እንዲያሰለጥን ተሾመ። ባደረጋቸው አራት የአለም ዋንጫ ጨዋታዎችም ቡድኑ ጎል አላስተናገደም።
ዋሊድ ራግራጉዊ አፍሪካን ካኮራ ድሉ በኋላ የአፍሪካን ስኬት ለመቀበል ከሚዳዳቸው መገናኛ ብዙሃን “አረቦችን ወክላችሁ ነው ወይ ወደ አለም ዋንጫው የመጣችሁት” የሚል ጥያቄ ቀርቦላቸው የሰጡት አንጀት አርስ መልስ የበርካቶች መነጋገሪያ ሆኗል። አሰልጣኙ ለጥያቄው ምላሽ ሲሰጡ እንዲህ አሉ “ እኔ እዚህ ያለሁት ፖለቲከኛ ሆኜ አይደለም፣ እኛ የምንወክለው ሞሮኮን ነው፣ እኛ ልክ እንደ ሴኔጋል ጋና እና ካሜሩን አፍሪካውያን ነን ስለዚህ እኛ ከፍ አድርገን የምናውለበልበው የአፍሪካ እግርኳስ ባንዲራን ነው።”
ቦጋለ አበበ
አዲስ ዘመን ህዳር 29 ቀን 2015 ዓ.ም
ኢትዮጵያ በተለያዩ አካባቢዎች በርካታ እምቅ የአትሌቲክስ አቅም ያላት አገር ብትሆንም መጠቀም የቻለችው ውስን መሆኑን ባለሙያዎች ሲናገሩ ይደመጣል። በተለይም ኢትዮጵያ ከረጅምና መካከለኛ ርቀት ውድድሮች ውጪ በአጭር ርቀቶችና በሜዳ ተግባራት ውድድሮች በተለያዩ አካባቢዎች ያላትን እምቅ የአትሌቲክስ አቅም አውጥታ መጠቀም አልቻለችም። የረጅም ርቀት ውድድሮች በአለም ላይ እየተመናመኑ መምጣታቸውና ያሉትም ከፍተኛ ፉክክር የሚደረግባቸው በመሆኑ ኢትዮጵያ በውጤታማነቷ ለመቀጠል ፊቷን ወደ አጭር ርቀትና የሜዳ ተግባራት ውድድሮች ማዞር ያለባት ጊዜ አሁን እንደሆነ የፌዴሬሽኑም እምነት ነው።
ለዚህ ደግሞ ትልቅ እምቅ አቅም ካላቸው አካባቢዎች አንዱ የደቡብ ኦሞ ዞን ተጠቃሽ ነው። “ታላቁ ሩጫ በትንሿ ኢትዮጵያ ጂንካ” በሚል መሪ ሃሳብና “ለሠላም እሮጣለሁ” በሚል መፈክር” በፋን ኢትዮጵያና በደቡብ ኦሞ ዞን ትብብር በደቡብ ብሔሮች፣ ብሔረሰቦችና ሕዝቦች ክልል ደቡብ ኦሞ ዞን በጂንካ ከተማ ሰሞኑን በተካሄደው የስምንት ኪሎ ሜትር የጎዳና ላይ ሩጫ ላይም ዞኑ ከሃገር አልፈው በዓለም አቀፍ ደረጃ ኢትዮጵያን ሊያስጠሩ የሚችሉ ተተኪ አትሌቶችን ለማግኘት የሚያስችል የአትሌቲክስ እምቅ ኃይል እንዳለው ማስተዋል ተችሏል።
ሕዳር 25 ቀን 2015 ዓ.ም በተካሄደው የስምንት ኪሎ ሜትር የጎዳና ላይ ሩጫ በክብር እንግድነት የተገኙት የባህልና ስፖርት ሚኒስትር አቶ ቀጀላ መርዳሳ፣ የደቡብ ኦሞ ዞን ከፍተኛ የሆነ እምቅ የአትሌቲክስ አቅም ያለው መሆኑን መገንዘባቸውን ገልጸዋል፡፡የደቡብ ኦሞ ዞን በተፈጥሮና በባህል የታደለና ከፍተኛ የቱሪስት መስህብ ያለበት ከመሆኑም ባሻገር ከሃገር አልፈው በዓለም አቀፍ ደረጃ ኢትዮጵያን ሊያስጠሩ የሚችሉ ተተኪ አትሌቶችን ለማግኘት የሚያስችል የአትሌቲክስ እምቅ አቅም እንዳለው መገንዘባቸውን ጠቁመዋል፡፡ በመሆኑም መንግሥት በዞኑ ላለው የስፖርት እንቅስቃሴ ከፍተኛ ትኩረት ሰጥቶ የሚከታተለውና አስፈላጊውን ሁሉ ድጋፍ እንደሚያደርግ ያመላከቱት አቶ ቀጀላ፤ የዞኑ ነዋሪዎችም የተጀመረውን የማሕበረሰብ ስፖርት ከዚህ በኋላም አጠናክረው እንዲያስቀጥሉ መልዕክት አስተላልፈዋል፡፡
የደቡብ ኦሞ ዞን ዋና አስተዳዳሪ አቶ ንጋቱ ዳንሳ በበኩላቸው፤ ዞኑ በቱሪዝም ብሎም በአካባቢው ያሉትን ግዙፍ የስኳር ፋብሪካዎች ጨምሮ በግብርና ምርትም ከክልሉ አልፎ ለኢትዮጵያ ዋልታና ማገር የሚሆን ግዙፍ ሃብት ያለበት መሆኑን ጠቁመው፤ በስፖርት በተለይም በአትሌቲክሱ ትልቅ ደረጃ ሊደርስ የሚችል እምቅ ሃብት መኖሩን ተናግረዋል፡፡
የደቡብ ኦሞ ዞን በምስራቅ አፍሪካ በአጭር፣ በመካከለኛና በረጅም ርቀቶች በርካታ ስመ ጥር ተወዳዳሪዎች መፍለቂያ ከሆነው ሰሜን ኬኒያ ጋር የቅርብ ጎረቤት በመሆኑ “ትኩረት ሰጥተን ከሠራንበት በእኛም ሃገር በዘርፉ በዓለም አቀፍ ደረጃ ተወዳዳሪ የሆኑ አያሌ አትሌቶችን ለማፍራት የሚያስችል ዕድል አለ” ብለዋል፡፡ ዞኑ በተለይም የሰሜን ኬኒያ አጎራባች ከሆኑት በእኛንጋቶም፣ ከዳሰነች፣ ከሐመር፣ ከቦዲ፣ ከሙርሲ በአጭርና በመካከለኛ ርቀት ኢትዮጵያን በዓለም አቀፍ ደረጃ ሊያስጠሩ የሚችሉ በርካታ አትሌቶችን ለማፍራት ትልቅ አቅም ያለው መሆኑንም ገልጸዋል፡፡
በሩጫም ብቻ ሳይሆን በጦር ውርወራ፣ በውሃ ዋና፣ በእርምጃና በሌሎችም የስፖርት ዓይነቶች ጭምር ከፍተኛ እምቅ ሃብት የሚገኝበት መሆኑንም ዋና አስተዳዳሪው አመላክተዋል፡፡ በመሆኑም ከፋን ኢትዮጵያ ጋር ከተካሄደው ከዚህ ውድድር ጀምሮ የዞኑን ብሎም የሃገርን እምቅ የአትሌቲክስ ሃብት ለመጠቀም የሚያስችል ወርቃማ በር መከፈቱን ተናግረዋል፡፡ ለዚህም ከፍተኛ እምቅ ሃብት ባለበት የአትሌቲክስ ዘርፍም ሆነ በሌሎችም አትራፊ የሆኑ የዞኑ ሃብቶች ሁሉ ኢንቨስት ማድረግና ሃገርን መጥቀም የሚፈልግ ሃገር ወዳድ ባለ ሃብት ሁሉ ወደዞኑ በመምጣት ኢንቨስት እንዲያደርግ ጥሪ አቅርበዋል፡፡ ለዚህም ዞኑ አስፈላጊውን ሁሉ ድጋፍ ለማድረግና ኢንቨስት ማድረግ ከሚፈልጉ ባለሃብቶች በሙሉ ትብብር ለመሥራት በቁርጠኝነት ለመሥራት ዝግጁ መሆኑን ዋና አስተዳዳሪው ገልጸዋል፡፡
የፋን ኢትዮጵያ መሥራች አትሌት ፋንቱ ሚጌሶ በበኩሏ፤ ፋን ኢትዮጵያ ባለፉት አራት ዓመታት በተለያዩ የኢትዮጵያ ከተሞች ተመሳሳይ የጎዳና ላይ ሩጫ ሲያካሂድ መቆየቱንና ታች ሕብረተሰቡ ድረስ ወርዶ በመሥራት በአጭር ጊዜ ውስጥ በዘርፉ እምቅ አቅም ላላቸው በርካታ ወጣቶች ዕድል መፍጠሩን ተናግራለች፡፡ አሁን ደግሞ ለሰባተኛ ጊዜ ከአስራ ስድስት በላይ ብሔር ብሔረሰቦች ተፈቃቅረውና ተከባብረው በሰላም በሚኖሩባት የደቡብ ኦሞዋ ፈርጥ ትንሿ ኢትዮጵያ ጂንካ ከተማ ከሰላሳ ሺ በላይ የከተማዋንና የአካባቢዋን ነዋሪዎች በመሳተፍ በደማቅ ሁኔታ መካሄዱን ገልጻለች።
ሩጫው በዞኑ ያለውን እምቅ የአትሌቲክስ አቅም በመጠቀም እንደ ፈር ቀዳጁ ታላቅ አትሌት አበበ ቢቂላና ምሩጽ ይፍጠር፣ እንዲሁም ጥሩነሽ ዲባባ የመሳሰሉ ታላላቅ አትሌቶችን የማፍራት ዓላማ ያለው መሆኑን አትሌት ፋንቱ ጠቁማለች። ከዚህ በተጨማሪም በጂንካ ከተካሄደው ከዚህ የጎዳና ላይ ሩጫ ጀምሮ ውድድሩን ለሚያሸንፉና ጥሩ ሰዓት ለሚያስመዘግቡ አትሌቶች ለመጀመሪያ ጊዜ ዓለም አቀፍ ውድድሮች ላይ መሳተፍ የሚችሉበት ፍቃድና ዕድል የሚመቻችላቸው መሆኑንም አመላክታለች፡፡ ለአንድ ጊዜ ብቻ ሳይሆን ከአሁን በኋላ በቀጣይም በየአመቱ በተከታታይ ተመሳሳይ የጎዳና ላይ የሩጫ ውድድሮችን ለማካሄድና በዞኑ ያለውን እምቅ የአትሌቲክስ አቅም ለሃገር ጥቅም ለማዋል መታቀዱንም አትሌት ፋንቱ አስረድታለች፡፡
ይበል ካሳ
አዲስ ዘመን  ኅዳር 28/ 2015 ዓ.ም
በመም ውድድሮች ጠንካራና ውጤታማ የሆኑ በርካታ ሴት ኢትዮጵያውያን አትሌቶች ከቅርብ ጊዜ ወዲህ ፊታቸውን ወደ ማራቶን ውድድሮች አዙረው የአርባ ሁለት ኪሎ ሜትር ፉክክሩ ላይ ጎልተው እየወጡ ይገኛሉ። በመም ውድድሮች ብዙ ስኬት የሌላቸውና መነሻቸውም ማራቶን የሆነ በርካታ ሴት አትሌቶችም በታላላቅ ዓለም አቀፍ ውድድሮች ብዙ ድሎችን ሲያስመዘግቡ ታይተዋል።
ከሌሎች ውድድሮች በተለየ ለግምት እንኳን አስቸጋሪ በሆነው የማራቶን ውድድር ኢትዮጵያውያን ሴት አትሌቶች በተለያዩ አለም አቀፍ ውድድሮች በስኬት የተንበሸበሹበት አመት ቢኖር የዘንድሮው በጉልህ መጠቀሱ የግድ ነው። እንስቶቹ ኢትዮጵያውያን በርቀቱ በርካታ አለም አቀፍ ውድድሮች ላይ ከማሸነፍ በዘለለ ፈጣን ሰአቶችን ማስመዝገብ መቻላቸው ወርቃማ የማራቶን ዘመናቸው ላይ እንደሚገኙ ማሳያ ነው።
ባለፈው ክረምት በፖርትላንድ ኦሪገን ከተካሄደው የአለም አትሌቲክስ ቻምፒዮና ጀምሮ ኢትዮጵያውያን ሴት አትሌቶች በርካታ የማራቶን ድሎችን አስመዝግበዋል። የ27 አመቷ ድንቅ አትሌት በአለም ቻምፒዮናው ስታሸንፍ የቻምፒዮናውን ክብረወሰን በ2:18:11 በማሻሻል ጭምር ነበር። ከዚህ ታላቅ ስኬት በተጨማሪ ባለፉት ስምንት ወራት ብቻ የኢትዮጵያ ሴቶች የማራቶን ክብረወሰን ሶስት ጊዜ በተለያዩ አትሌቶች ተሻሽሏል።
ባለፈው ሚያዝያ በሃምቡርግ ማራቶን አትሌት ያለምዘርፍ የኋላው ከ2019 ወዲህ የኢትዮጵያን የማራቶን ክብረወሰን በ2:17:23 አሻሽላለች። ይህም በርቀቱ የአለም ሁለተኛው ፈጣን ሰአት ሆኖ ተመዝግቧል። ባለፈው መስከረም መጨረሻም ይህ የኢትዮጵያ የርቀቱ ክብረወሰን በአትሌት ትእግስት አሰፋ በርሊን ማራቶን ላይ ከሁለት ደቂቃ በበለጠ ሊሻሻል ችሏል። 2:15:37 የሆነው ሰአት የኢትዮጵያ አዲስ ክብረወሰን ከመሆኑ በዘለለ የአለም ሁለተኛው ፈጣን ሰአትም ነበር።
በበርሊን የተመዘገበው ይህ የኢትዮጵያ የማራቶን ክብረወሰን ከሁለት ወር በኋላም ከትናንት በስቲያ ቫሌንሲያ ማራቶን ላይ እንደገና ተሻሽሏል። የክብረወሰኑ ባለቤት የሆነችው የ31 አመቷ አትሌት አማኔ በሪሶ 2:14:58 በሆነ ሰአት ስታሸንፍ ሁለተኛው የርቀቱ የአለም ፈጣን ሰአት ሆኗል። ይህ ሰአት አትሌቷ የራሷንና የቫሌንሲያ ማራቶን ክብረወሰንን ከአምስት ደቂቃ በበለጠ ያሻሻለችበት ሲሆን በኬንያዊቷ የኦሊምፒክ ቻምፒዮን ፕሬስ ጂፕቺርቺር ከተያዘው የአለም ክብረወሰንም በ54 ሰከንዶች ብቻ የዘገየ ነው።
በዚሁ ውድድር ትልቅ ትኩረት አግኝታ የነበረችው የአለም የ10ሺ ሜትር ቻምፒዮኗ አትሌት ለተሰንበት ግደይ በማራቶን የመጀመሪያዋን ፉክክር አድርጋ ሁለተኛ ነው ያጠናቀቀችው። ያስመዘገበችው 2:16:49 ሰአት ግን በመጀመሪያ የማራቶን ውድድር ከተመዘገቡ ሰአቶች ፈጣኑ በመሆን አትሌቷ ወደ ፊት በርቀቱ ትልቅ ታሪክ መስራት እንደምትችል ፍንጭ የሰጠ ነው።
ለተሰንበት በመጀመሪያ የማራቶን ውድድር ተሳትፎ በታሪክ ፈጣኑን ሰአት ቫሌንሲያ ላይ ከማስመዝገቧ ከሶስት ሳምንታት በፊትም ኢትዮጵያዊቷ የኦሊምፒክና የአለም ቻምፒዮና የ10 ሺ ሜትር ባለ ድል አልማዝ አያና ተመሳሳይ ታሪክ መስራት እንደቻለች ይታወሳል። አልማዝ ከሶስት ሳምንት በፊት በአምስተርዳም ማራቶን በርቀቱ ለመጀመሪያ ጊዜ ተወዳድራ 2:17:20 በሆነ ሰአት ስታሸንፍ ያስመዘገበችው ሰአት በርቀቱ ለመጀመሪያ ጊዜ በተፎካከረች አትሌት የተመዘገበ ፈጣኑ ሰአት ነበር። በመም ውድድሮች ብርቱ ተፎካካሪዋ የሆነችው አትሌት ገንዘቤ ዲባባም በርቀቱ ለመጀመሪያ ጊዜ ተወዳድራ አልማዝን ተከትላ ሁለተኛ ስታጠናቅቅ ያስመዘገበችው 2:18:05 ሰአት በቀላሉ የሚታይ አይደለም።
እንደ አጠቃላይ ከአለማችን ሃያ ፈጣን የሴቶች ማራቶን ሰአቶች አስሩ የተመዘገቡት በኢትዮጵያውያን አትሌቶች ነው። ከነዚህ አስር ፈጣን ሰአቶች ውስጥ ስድስቱ የተመዘገቡት ደግሞ በ2022 የውድድር አመት ነው። ቀዳሚ ሆነው የተቀመጡት ሁለት ፈጣን ሰአቶች በኬንያውያን አትሌቶች የተመዘገቡ ቢሆንም አንዱና ዋነኛው የአለም ክብረወሰን ከሶስት አመት በፊት ነው የተመዘገበው። ከዚህ አንጻር ኢትዮጵያውያን አትሌቶች በዚህ የውድድር አመት የማራቶን ወርቃማ ጊዜ እያሳለፉ ይገኛሉ ቢባል አልተጋነነም። ይህም በቅርብ ርቀት እየተከተሉት የሚገኘውን የአለም የማራቶን ክብረወሰን ለመስበር ብዙ ጊዜ ላይፈጅባቸው እንደሚችል ተስፋ የሰጠ ሆኗል።
ቦጋለ አበበ
አዲስ ዘመን  ኅዳር 27/ 2015 ዓ.ም
የበርካታ ኮከብ አትሌቶች ሀገር የሆነችው ኢትዮጵያን በርካቶች በዓለም አትሌቲክስ ውስጥ ባላት ግዙፍ ስም ብቻ ሊመለከቷት ይሻሉ። አትሌቶቿን ውጤታማና ስመጥር ካደረገው ምቹ የአየር ንብረቷ እና መልከዓ ምድሯ ጥቂት ሊቋደሱ የሚፈልጉ ጥቂት አይደሉም። ኢትዮጵያ ዓለም እና አህጉር አቀፍ ውድድሮችን በስፋት ብታዘጋጅ የብዙዎች መዳረሻ እንደምትሆን አስተያየት የሚሰጡም ቁጥራቸው ብዙ ነው። ነገር ግን ይህን ለማድረግ በኢትዮጵያ ያለው ምቹ ሁኔታ እጅግ አናሳ የሚባል ነው። ምክንያቱ ደግሞ እንደ ሀገርም ሆነ ስፖርቱ በሚመለከታቸው አካላት እየተደረገ ያለው ጥረት አናሳ በመሆኑ ነው።
የስፖርትን ያለማዘውተሪያ ስፍራዎች ማሰብ አይቻልም። ለስፖርት እድገት አስፈላጊ የሆነው ማዘውተሪያ ስፍራዎች ግንባታ ቁርጠኝነትን ይጠይቃል። እንደየደረጃው ከትንንሽ ሜዳዎች አንስቶ እስከ ኦሊምፒክ መንደሮች ለመገንባት ዓለም አቀፍ መስፈርትን ማሟላት ደግሞ መሰረታዊ ጉዳይ ነው። በኢትዮጵያ በርካታ ስታዲየሞች መገንባት ከጀመሩ ዓመታትን ያስቆጥሩ እንጂ እስካሁን ሊጠናቀቁ ግን አለመቻላቸው ይታወቃል። ባሉበት ሁኔታ ውድድሮችን እንዳያሰናዱም አስገዳጅ የሆኑ መስፈርቶችን ባለማሟላታቸው ለእገዳ ተዳርገዋል። በዚህም ምክንያት የእግር ኳስ ብሄራዊ ቡድኑ ዓለም አቀፍ ጨዋታዎችን በሰው ሀገር ለማድረግ መገደዱ ይታወቃል። ከእግር ኳስ ባሻገር ባሉ ስፖርቶችም በተመሳሳይ ዓለም አቀፍ ደረጃን ያሟሉ ማዘውተሪያ ስፍራዎች ባለመኖራቸው ኢትዮጵያ ታላላቅ ዓለም አቀፍ ውድድሮችን የማስተናገድ እድል አላገኘችም።
በኢትዮጵያ ሰሜን ምስራቅ አቅጣጫ ከምትገኘው አፋር የተሰማው ዜና በዚህ ረገድ ኢትዮጵያን አንድ ርምጃ እንደሚወስድ ታምኖበታል። በአፋር ክልል እየተገነባ በሚገኘው የሰመራ ስታዲየም የመሮጫ መም የዓለም አትሌቲክስን መስፈርት በማሟላት ዕውቅና ማግኘቱ ተጠቁሟል። በክልሉ የአትሌቲክስ ፌዴሬሽን ጽህፈት ቤት ኃላፊ አቶ ኡመር ኢብራሂም የሰመራ ስታዲየም ዓለም አቀፍ ደረጃ እንዲኖረው እየተሰራ መሆኑን የገለጹ ሲሆን፤ የመሮጫ መሙ ደረጃውን የጠበቀ ሆኖ መገንባቱን ተናግረዋል። የአትሌቲክስ ስፖርት የሚያካትታቸውን የሩጫ፣ ዝላይና ውርወራ ስፖርቶችን ማካሄድ የሚችል ዘመናዊ መም በስቴድየሙ መነጠፉን የቢሮው ሃላፊው ገልጸዋል። ይህንንም ከዓለም አቀፉ አትሌቲክስ በመጡ ባለሙያዎች በማስገምገም ዓለም አቀፍ ውድድሮችን የማስተናገድ አቅም እንዳለው ማረጋገጣቸውን አስረድተዋል። መሙ ሲነጠፍ ተሳታፊ የነበረው ባለሙያ ከዓለም አቀፉ የአትሌቲክስ ምስክር ወረቀት የተሰጠው ባለሙያ መሆኑንም ጠቁመዋል።
የብሄር ብሄረሰቦች በዓል መከበር እውን እንዲሆኑ ካደረጋቸው ስታዲየሞች መካከል አንዱ የሰመራ ስታዲየም ነው። በ2009 ዓ.ም ግንባታው የተጀመረው ስታዲየሙ በሶስት ዓመት ውስጥ ለማጠናቀቅ ነበር የታቀደው። በ178 ሺህ 736 ስኩየር ካሬ ሜትር ላይ ያረፈው ስታዲየሙ፤ ግንባታው በተጀመረበት ወቅት 727 ሚሊዮን ብር እንደሚፈጅ ነበር የተገለጸው። ከ30 ሺህ በላይ ተመልካቾችን እንደሚይዝ የሚጠበቀው ስታዲየሙ፤ የተለያዩ የስፖርት ዓይነቶችን በአንድ ጊዜ ማስተናገድ የሚችል ዓለም አቀፍ ደረጃውን የጠበቀም ነው።የግንባታ ስራው በሁለት ምዕራፍ ተከፍሎ የሚከናወን ሲሆን፤ የመጀመሪያው ምዕራፍ የተመልካች መቀመጫ፣ የእግር ኳስ መጫወቻ ሜዳ፣ የመሮጫ መም እንዲሁም ዋና ዋና የስታዲየም ስራዎችን ያጠቃልላል። በሁለተኛው ምዕራፍ ደግሞ የአሌክትሮ መካኒካል እና የፍሳሽ ማስወገጃ ስራዎችን ጨምሮ ሌሎች ተያያዥ የማጠቃለያ ስራዎችን ለማካተትም ነው ታቅዶ የነበረው። የስታዲየሙ ግንባታ ሲጠናቀቅም ለንግድና ለቢሮ አገልግሎቶች የሚውሉ የተለያዩ ክፍሎች ይኖሩታል።
ከተጀመረ ሰባት ዓመታትን ያስቆጠረው የስታዲየሙ ግንባታ አሁን ከ80 ከመቶ በላይ መድረሱ ተጠቁሟል። በዚህም ተጨማሪ በሚሊዮን የሚቆጠር ገንዘብ የወጣ ሲሆን፤ ሙሉ ለሙሉ ለማጠናቀቅም ተጨማሪ ገንዘብ እንደሚጠይቅ ታውቋል። ይሁን እንጂ ስቴድየሙ አሁን ባለበት ቁመና ውድድሮችን ማከናወን ይችላል ተብሏል። የመሮጫ መሙ በዓለም አቀፍ መስፈርት መሰረት መገንባቱ ደግሞ ከስታዲየሙ ስኬቶች መካከል አንዱ እንደሆነ ተጠቁሟል።
ብርሃን ፈይሳ
አዲስ ዘመን ህዳር 26 ቀን 2015 ዓ.ም
የወቅቱ የአፍሪካ ዋንጫ ቻምፒዮና አገር ሴኔጋል በኳታሩ 2022 የዓለም ዋንጫም 16ውስጥ የገባች የመጀመሪያዋ አፍሪካዊት አገር በመሆን በእግር ኳስ ታሪኳ ወርቃማ ጊዜ እያሳለፈች ትገኛለች። ባለፉት ሃያ አመታት በተለያዩ ጊዜዎች በዓለም እግር ኳስ ብቅ እያለች የተለያዩ ኮከቦችንና ታሪኮችን ማሳየት የቻለችው ሴኔጋል የአፍሪካ ኩራት ስለመሆኗ ጥርጥር የለውም። በእነዚህ አመታት የቴራንጋ አንበሶች የእግር ኳስ ታሪክ ውስጥም መዘንጋት የሌለበት አንድ ሰው ጎልቶ ይታያል። የአሁኑ የቴራንጋ አንበሶች መሪ አሰልጣኙ አሊው ሲሴ ሴኔጋል ብቻም ሳትሆን አፍሪካ በእግር ኳስ ታሪኳ ልዩ ቦታ የምትሰጠው ታሪካዊ ሰው ነው።
የሴኔጋልን ብሔራዊ ቡድን እኤአ ከ2015 ጀምሮ በማሰልጠን ላይ የሚገኘው የ46 አመቱ ሰው ሲሴ የቴራንጋ አንበሶች በዓለም ዋንጫ ዓለምን ሲያነጋግሩ የቡድኑ አምበል ነበር። የቴራንጋ አንበሶችን መምራት ከጀመረ ወዲህም 2019 እና 2021 የአፍሪካ ዋንጫ ለፍጻሜ ተፋላሚ አድርጎ ያለፈውን አፍሪካ ዋንጫ ምዕራብ አፍሪካዊቷ አገር ለመጀመሪያ ጊዜ ስታነሳ ቁልፉ ሰው በመሆን ህያው ታሪክ ሰርቷል።
“ዝምተኛው አንበሳ” የሚል ስያሜን የደረበው ሲሴ የቴራንጋ አንበሶች ኩራት ነው። አሊዩ ሲሴ ሁሌም አገሩ በፈለገችው ጊዜ ከፊት የሚገኝ፣ በተጨዋችነትም በአሠልጣኝነትም ሌሎች ጎልተው እንዲወጡና አገሩ ደምቃ እንድትታይ በዝምታ ውስጥ ቁልፍ ሚናን የሚወጣ በጨለማ የሚያበራ ጥቁር አልማዝ ነው።
ሲሴ በኳታሩ ዓለም ዋንጫ ምንም እንኳን የቡድኑ ኮከብ ሳዲዮ ማኔን በጉዳት አጥቶ ሁለት ጨዋታ በማሸነፍ ጥሎ ማለፉን የተቀላቀለ የመጀመሪያው የአፍሪካ ቡድንን በማሠልጠን ታሪክ ሠርቷል። የሴኔጋል ምልክት የሆነው አልዩ ሲሴ የቴራንጋ አንበሦች ብቻ ሣይሆን ለአፍሪካ አሠልጣኞችም ኩራት ሆኗል።
በአፍሪካ እግር ኳስ ገናና ስም ካላቸው አገራት መካከል ሴኔጋል አንዷ እንድትሆን የአንበሳውን ድርሻ ተወጥቷል። የቴራንጋ አንበሶቹ በተለይም ባለፉት ሁለት አሥርት ዓመታት ባፈሯቸው አስደናቂ ከዋክብት ተጫዋቾች በዓለም እግር ኳስ ላይ ጎልተው ሲጠሩና ሴኔጋልም በፊፋ የአገራት ወራዊ የእግር ኳስ ደረጃ በተለያየ ጊዜ የጎላ ለውጥ አምጥታ በትልቁ አህጉራዊ ውድድር ግን ጣፋጩን ድል አንዴም መጎንጨት አልቻለችም ነበር። የሚያሳዝነው የቴራንጋ አንበሶች እኤአ በ2002 የኮሪያና ጃፓን የዓለም ዋንጫ ጭምር ቅኝ ገዣቸው ፈረንሳይን ሳይቀር አሸንፈው እስከ ሩብ ፍጻሜ በነበራቸው አስደናቂ ጉዞ ወርቃማው የእግር ኳስ ትውልዳቸው የአፍሪካ ዋንጫን ለመሳም አለመታደሉ ነው።
በተለይም የቴራንጋ አንበሶች በ2002 የአፍሪካ ዋንጫ ወርቃማው የእግር ኳስ ትውልዳቸው ለፍጻሜ ደርሶ ዋንጫውን በታሪካቸው ለመጀመሪያ ጊዜ ለመሳም ተቃርበው በመጨረሻ ድሉን በካሜሩን ተነጥቀው እንባቸውን ያፈሰሱበት አጋጣሚ የሚዘነጋ አይደለም። ከዚያም በኋላ የቴራንጋ አንበሶች በአህጉሪቱ ታላቅ የእግር ኳስ መድረክ የሚታወሱበትን ድል ለማግኘት ብዙ ጠብቀዋል።
የያኔው የቴራንጋ አንበሶች ወርቃማ ትውልድ ከስሞ ሌላ አዲስ ወርቃማ ትውልድ ለመተካት ግን ሴኔጋል ብዙ ጊዜ አልፈጀባትም ማለት ይቻላል። በተለይም ባለፉት ጥቂት ዓመታት በተለያዩ ታላላቅ የአውሮፓ ሊጎች ተጽኗቸው የጎላ ከዋክብትን ማፍራት የቻለችው ሴኔጋል ሁሌም ወደምትጓጓለት የአፍሪካ ዋንጫ ድል በእጅጉ ለመቅረብ አልተሳናትም። በ2019 የአፍሪካ ዋንጫም ለፍጻሜ ቀርባ አዲሱ የቴራንጋ አንበሶች የከዋክብት ስብስብ በአልጄሪያ አንድ ለምንም ተረቶ ዳግም አንብቷል። ይህም የቴራንጋ አንበሶችን ሁለት የወርቃማ ዘመን የእግር ኳስ ትውልድ በአፍሪካ ዋንጫ ለፍጻሜ ቀርቦ ዋንጫ የማንሳት እርግማን እንዳለበት በተጫዋቾቹም ጭምር እንዲታመን እስከማድረግ ደርሶ ነበር።
እኤአ 2002 ላይ የቴራንጋ አንበሶቹ ለፍጻሜ ደርሰው ዋንጫውን በካሜሩን ሲነጠቁ ተጫዋች የነበረው አሊው ሲሴ የሴኔጋል አሰልጣኝ በመሆን ይህን ታሪክ ሽሯል።
በተጫዋችነት ዘመኑ ለአገሩ ሴኔጋል ብሔራዊ ቡድን ተሰልፎ ለዓለም ዋንጫ ሩብ ፍፃሜ መድረስ የቻለው የቡድኑ አሰልጣኝ አሊዩ ሲሴ ዋንጫውን ካነሰ ከቡድኑ ጋር ስሙ በወርቅ ጽፏል። ይህም ሲሴ “ጠንክረህና ጸንተህ ከሠራህ የምትፈልገውን እንደምታገኝ ያሳያል” ሲሉ በርካቶች ምሳሌ አድርገው እንዲጠቅሱት አድርጓቸዋል።
ቦጋለ አበበ
አዲስ ዘመን  ኅዳር 25/ 2015 ዓ.ም
ከወራት በፊት በኦሪገን በተካሄደው የዓለም አትሌቲክስ ቻምፒዮና የማራቶን ባለ ድል የሆነው ኢትዮጵያዊ አትሌት ታምራት ቶላ ነገ በስፔን ቫሌንሲያ ማራቶን ይወዳደራል።
ታላላቅ የዓለማችን የማራቶን አትሌቶች በሚፎካከሩበት የቫሌንሲያ ማራቶን የዓለም የርቀቱ ቻምፒዮን ትልቅ የአሸናፊነት ግምት የተሰጠው ሲሆን የቦታውን ክብረወሰን ለማሻሻል እንደሚወዳደርም ታውቋል። ከዓለም ቻምፒዮና ድሉ በኋላ የመጀመሪያ የማራቶን ውድድሩን የሚያደርገው ታምራት በርቀቱ የዓለም አምስተኛው ፈጣን ሰዓት ባለቤት ሲሆን 2020 ላይ የተመዘገበውን 2:03:00 የሆነ የቫሌንሲያ ማራቶን ክብረወሰን ያሻሽላል ተብሎ ይጠበቃል።
ታምራት በርቀቱ የዓለምን አምስተኛ ፈጣን ሰዓት ያስመዘገበው የዓለም ቻምፒዮን ከመሆኑ ከአንድ አመት በፊት አምስተርዳም ማራቶን ላይ ሲሆን ሰዓቱም 2:03:39 ነበር። የዓለም ቻምፒዮን ከመሆኑ በፊት በመምና አገር አቋራጭ ውድድሮች አጭር ጊዜ ቆይታው ስኬታማ መሆን የቻለው ታምራት በኦሊምፒክና በዓለም ቻምፒዮና የብርና የነሐስ ሜዳሊያዎችን በማራቶን ማጥለቅ እንደቻለ ይታወሳል።
ነገ በቫሌንሲያ ማራቶን በሚያደርገው ፉክክርም ከአሸናፊነት በዘለለ የውድድሩን ክብረወሰን እንዲሁም የራሱን ፈጣን ሰዓት ለማሻሻል እንደሚሮጥ ተስፋ አድርጓል። “የለንደን ማራቶንን ለመወዳደር ካልቻልኩኝ በኋላ በቫሌንሲያ እንድሮጥ የቀረበልኝን ጥሪ በደስታ ነው የተቀበልኩት” በማለት ለመገናኛ ብዙሃን አስተያየቱን የሰጠው ታምራት ባለፈው ለንደን ማራቶን መወዳደር ያልቻለበትን ምክንያት እንዲህ ሲል ያስረዳል “ከዓለም ቻምፒዮናው ድል በኋላ ለ15 ቀን ማገገም ነበረብኝ፣ ይህ ማለት ደግሞ በ60 ቀናት ውስጥ በለንደን ማራቶን ለመወዳደር መዘጋጀት አለብኝ፣ ይህ ደግሞ ለንደን ላይ ጥሩ ውድድር ለማድረግ በቂ ነው ብዬ አላምንም”።
የቫሌንሲያ ማራቶን በርቀቱ ፈጣን ሰዓት የሚመዘገብበት እንደሚሆን ያለውን እምነት የገለጸው ታምራት በውድድሩ ላይ ነገሮች ጥሩ ከሆኑ የራሱን ፈጣን ሰዓትና የውድድሩን ክብረወሰን ለማሻሻል ጥረት እንደሚያደርግ አስረድቷል።
በዓለም አትሌቲክስ የወርቅ ደረጃ ከተሰጣቸው የጎዳና ላይ ሩጫዎች መካከል አንዱ በሆነው በዚህ የሩጫ ውድድር ላይ በወንዶች መካከል በሚደረገው ፉክክር ከታምራት በተጨማሪ ሌሎች የርቀቱ ከዋክብት ብርቱ ፉክክር ያደርጋሉ ተብሎ ይጠበቃል፡፡ ርቀቱን ከ2 ሰዓት ከ05 ደቂቃ በታች የሮጡ ሰባት ያህል አትሌቶች ተፎካካሪ እንደሚሆኑ በሚጠበቀው በዚህ ውድድር ፈጣን ሰዓት ያለው ሌላኛው ኢትዮጵያዊ አትሌት ጌታነህ ሞላ ነው፡፡ በርቀቱ ያለው ፈጣን ሰዓት 2:03:34 ሲሆን በዚህ ዓመት በተካሄደው የቶኪዮ ማራቶንም ሶስተኛ ደረጃን በመያዝ ማጠናቀቁ ይታወቃል፡፡ 2:04:27 የሆነ ሰዓት ያለው ሌላኛው ኢትዮጵያዊ አትሌት ዳዊት ወልዴ ደግሞ ሶስተኛውን ፈጣን ሰዓት ይዞ በነገው ውድድር ተፎካካሪ ይሆናል፡፡
በተመሳሳይ በሴቶች መካከል በሚካሄደው ውድድርም ኢትዮጵያዊት የ10ሺ ሜትር የዓለም ቻምፒዮን በርቀቱ ለመጀመሪያ ጊዜ እንደምትወዳደር ቀደም ብሎ ተዘግቧል፡፡ በ5 ሺ እና 10ሺ ሜትር እንዲሁም በ15 ኪሎ ሜትር የዓለም ክብረወሰን ባለቤት የሆነችው ለተሰንበት ግደይ በስኬታማነት ከምትታወቅበት የመም ውድድር ወደ ማራቶን ፊቷን ያዞረችበት የመጀመሪያው ውድድር ሆኗል፡፡ ባለፈው ዓመት በዚሁ የቫሌንሲያ ግማሽ ማራቶን ሮጣ 1:02:52 በሆነ ሰዓት በማግባት የርቀቱን የዓለም ክብረወሰን በእጇ ያስገባችው ለተሰንበት፣ አሁን ደግሞ በረጅሙ ርቀት የማራቶን ውድድር ልታደርግ መዘጋጀቷን ግሎባል ስፖርት ኮሙዩኒኬሽን የተሰኘው የስልጠና ቡድኗ አስቀድሞ ማሳወቁ ይታወሳል፡፡ ይህንን ተከትሎም የአትሌቷ አሰልጣኝ ኃይሌ እያሱ ከለተሰንበት ጋር ከዓመታት በፊት በ5ሺ ሜትር እና 10ሺ ሜትር እስከ ማራቶን የዓለምን ክብረወሰን መስበር የሚል እቅድ እንደነበራቸው ገልጿል፡፡ በዚህ መሰረት አትሌቷ አሁን በደረሰችበት ማራቶን ብቃት አዲስ ነገር ልታስመለክት ትችላለች በሚል ትጠበቃለች፡፡
ቦጋለ አበበ
አዲስ ዘመን  ኅዳር 24/ 2015 ዓ.ም
በአገር ውስጥ ሊጎች ብቻ የሚሳተፉ የእግር ኳስ ተጫዋቾች የሚካፈሉበት የአፍሪካ አገራት ቻምፒዮን ሺፕ (ቻን) በመጪው የፈረንጆቹ ዓመት ለሰባተኛ ጊዜ ይካሄዳል። የውድድሩ አዘጋጅ ሰሜን አፍሪካዊቷ አገር አልጄሪያ ስትሆን፤ በአዲሱ ዓመት የመጀመሪያ ወር ይጀመራል። የአፍሪካ እግር ኳስ ኮንፌዴሬሽን (ካፍ) በበላይነት የሚመራው ይህ ውድድር 18 ቡድኖችን ያሳትፋል። በዚህ ውድድር ተካፋይ መሆናቸውን ካረጋገጡ አገራት መካከልም አንዷ ኢትዮጵያ መሆኗ ይታወቃል።
ቻን የአገር ውስጥ ሊጎችን ከማሳደግም ባለፈ የእግር ኳስ በቂ ችሎታ እና አቅም እያላቸው በአገር ውስጥ ክለቦች ብቻ የተወሰኑ ታዳጊና ወጣት ተጫዋቾች ለሌላው ዓለም የመታየት ዕድልን የሚያስገኝ ውድድር ነው። አዘጋጇን አገር አልጄሪያን ጨምሮ በየቀጠናው በተከናወኑ የማጣሪያ ውድድሮች፤ ሞሮኮ፣ ሊቢያ፣ ሴኔጋል፣ ሞሪታኒያ፣ ማሊ፣ ኒጀር፣ ጋና፣ ኮትዲቯር፣ ኮንጎ፣ ዴሞክራቲክ ኮንጎ፣ ካሜሩን፣ ሱዳን፣ ኢትዮጵያ፣ ኡጋንዳ፣ ማዳጋስካር፣ አንጎላ እና ሞዛምቢክ አልፈው ውድድራቸውን ለማድረግ እየተጠባበቁ ይገኛሉ።
አገራቱ በአምስት ምድብ የተከፈሉ ሲሆን፤ ኢትዮጵያ በምድብ አንድ ከአዘጋጇ አልጄሪያ፣ ሊቢያ እና ሞዛምቢክ ጋር ተደልድላለች። ይህንን ተከትሎም ቡድኑ ቅድመ ዝግጅቱን ለመጀመር አሰልጣኝ ውበቱ አባተ ለተጫዋቾቻቸው የመጀመሪያ ዙር ጥሪ ማድረጋቸውን የኢትዮጵያ እግር ኳስ ፌዴሬሽን አስታውቋል። የኢትዮጵያ ብሄራዊ ቡድን (ዋሊያዎቹ) ዋና አሰልጣኝ ውበቱ አባተ በመጪው ጥር ወር/2015ዓም ለሚካሄደው ውድድር ቅድመ ዝግጅት እንዲረዳ እና ተጫዋቾች በየክለባቸው በውድድር ላይ እያሉ ተገቢውን ክትትል እና ዝግጅት ለማከናወን እንዲረዳ እጩ የተጫዋቾች ዝርዝር ማቅረብ አስፈላጊ መሆኑን ጠቁመዋል።
በዚህም አሰልጣኙ ለ42 ተጫዋቾች ጥሪ ያቀረቡ ሲሆን፤ በቀጣይ ደግሞ የ28 ተጫዋቾችን ዝርዝር እንደሚያሳውቁ እና እጩ ተጫዋቾችም የዝግጅት ጊዜው እስኪጀምር ድረስ አቋማቸውን በመጠበቅ ውድድራቸውን እንዲያከናውኑ አሳስበዋል። የኢትዮጵያ ፕሪሚየር ሊግ ውድድር እስከ ታህሳስ 17/2015ዓም እየተካሄደ እንደሚቀጥል በመሆኑ፤ ብሄራዊ ቡድኑ ከታህሳስ 18/2015ዓም ጀምሮ ለቻን ውድድር ቅድመ ዝግጅቱን የሚጀምርም ይሆናል።
በተጫዋቾች ዝርዝሩም መሰረት ባህርዳር ከተማ፣ ኢትዮጵያ ቡና፣ መቻል ቅዱስ ጊዮርጊስ እና ድሬዳዋ ከተማ ግብ ጠባቂዎችን ማስመረጣቸው ታውቋል። በተከላካዮች በኩል ደግሞ ቅዱስ ጊዮርጊስ እግር ኳስ ክለብ አራት ተጫዋቾችን፤ ፋሲል ከነማ፣ ሃድያ ሆሳዕና እና ባህርዳር ከተማ ሁለት ሁለት እንዲሁም ሲዳማ ቡና አንድ ተጫዋች ተመርጠዋል። አማካዮች ደግሞ ከፋሲል ከተማ ሶስት፣ ከቅዱስ ጊዮርጊስ ሁለት ሲመረጡ፤ ከኢትዮጵያ ቡና፣ መቻል፣ አዳማ ከተማ፣ ኢትዮ ኤሌክትሪክ፣ ሲዳማ ቡና እና ባህርዳር አንድ አንድ ተጫዋቾቻቸው በዝርዝሩ ላይ ተካተዋል። በአጥቂ በኩል መቻል፣ ቅዱስ ጊዮርጊስ እና ፋሲል ከነማ ሁለት ሁለት ተጫዋቾቻቸውን፣ ሲዳማ ቡና፣ አዳማ ከተማ፣ ኢትዮጵያ ቡና፣ ኢትዮጵያ መድን ድርጅት፣ ባህርዳር ከተማ፣ ድሬዳዋ ከተማ እና ወልቂጤ ከተማ ደግሞ አንድ አንድ ተጫዋቾቻቸውን በብሄራዊ ቡድኑ ተካተውላቸዋል።
በአሰልጣኝ ውበቱ አባተ የሚመሩት ዋሊያዎቹ በማጣሪያ ጨዋታዎች (በምስራቅና መካከለኛው ዞን) የደቡብ ሱዳን እና ሩዋንዳ አቻውን በመግጠም አንድም ግብ ሳያስተናግድ ነገር ግን 6 ግቦችን አስቆጥሮ ወደ መድረኩ እአአ ከ2016 በኋላ ዳግም መመለሱ ይታወቃል። ኢትዮጵያ ለቻን ስታልፍ ይህ ለሶስተኛ ጊዜ ሲሆን፤ እአአ በ2014 እና 2016 ተሳትፎዎቿ ከምድቧ ማለፍ አልቻለችም ነበር። አሁን ግን ቡድኑ ከቀደሙት ሁለቱ ተሳትፎዎቹ የተሻለ ውጤት የማስመዝገብ ሃላፊነት እንዳለበት አሰልጣኝ ውበቱ አባተ በቅርቡ ውላቸውን ባደሱበት ወቅት በፌዴሬሽኑ በኩል እንደተጣለባቸው የሚታወስ ነው።
በየሁለት ዓመቱ በሚካሄደው በዚህ ውድድር ሞሮኮ እአአ የ2018 እና 2020 በተከታታይ ቻምፒዮን የሆነች ሃገር ናት። የቻን ውድድር ዘንድሮ ለመጀመሪያ ጊዜ የተሳታፊዎችን ቁጥር አሳድጎ በ18 ብሄራዊ ቡድኖች መካከል ከጥር 5 -27/2015 ዓ.ም ድረስ የሚከናወን ይሆናል። በኳታሩ ዓለም ዋንጫ ከምድቧ ማለፍ ያልቻለችው አልጄሪያ ለዚህ ውድድር ማካሄጃነት አራት ስታዲየሞችን አዘጋጅታለች።
አዲስ ዘመን ህዳር 23/2015
የአፍሪካ ብሔራዊ ቡድኖች በኳታሩ የዓለም ዋንጫ በድራማዊ ክስተቶች የታጀቡ ጨዋታዎችን ለዓለም ሕዝብ ማስኮምኮም ቀጥለዋል። የቴራንጋ አንበሶች በሁለት ደቂቃዎች ልዩነት ደስታና ቁዘማን ያፈራረቀ ድራማዊ ክስተት ባስተናገደው ጨዋታ በወሳኙ ፍልሚያ ኢኳዶርን 2ለ1 በመርታት 16ቱን የተቀላቀሉ የመጀመሪያዎቹ አፍሪካዊ ቡድኖች መሆን ችለዋል። ይህም ከሃያ ዓመት በፊት በዓለም ዋንጫ የሰሩትን የማይረሳ ታሪክ የሚደግሙበትን ጎዳና እንዲደግሙና ያለፈውን ዓለም ዋንጫ ቁጭት በጣፋጭ ድል መወጣት ችለዋል።
የቴራንጋ አንበሶች በዓለም ዋንጫ ሲሳተፉ የዘንድሮው ለ3ኛ ጊዜ ሲሆን ለመጀመሪያ ጊዜ የተሳተፉበት እኤአ የ2002 የጃፓንና ኮሪያ የዓለም ዋንጫ የሩብ ፍጻሜ ተፋላሚ የሆኑበት አጋጣሚ ወርቃማ ታሪካቸው ነው። የማይረሳው የሴኔጋል ብሔራዊ ቡድን ድንቅ ስብስብ በዚያ ዓለም ዋንጫ የመጀመሪያ ጨዋታው ሳይጠበቅ ቻምፒዮን የነበረችው ፈረንሳይን ጨምሮ ዴንማርክ፣ ዩራጓይና ስዊድንን በማሸነፍ ዓለምን አስደምሞ በሩብ ፍጻሜው ጨዋታ እስከ ተጨማሪ ሰዓት ተፋላሚነት ደርሶ አስደናቂው ጉዞ በቱርክ ተገቷል።
የቴራንጋ አንበሶች ለ2ኛ ጊዜ በተሳተፉበት ያለፈው የሩሲያ የዓለም ዋንጫም በፊፋ ያልተለመደ ህግ ረጅም ለመጓዝ እድለኛ አልነበሩም። በዚያ የዓለም ዋንጫ የቴራንጋ አንበሶች ከምድብ ጨዋታቸው ለማለፍ ከጃፓን ጋር ተመሳሳይ ነጥብና ግብ ይዘው እኩል በመሆናቸው ፊፋ የሚያልፈውን ቡድን የለየው ባልተለመደ የስፖርታዊ ጨዋነት ህግ ነበር። በዚህም ሴኔጋል በስድስት ቢጫ ካርዶች ወደ ቀጣዩ ዙር ማለፍ ሳትችል ቀርታለች። ጃፓን አራት ቢጫ ካርድ ብቻ የተመዘዘባት በመሆኑ በተሻለ ስፖርታዊ ጨዋነት ሴኔጋልን ጥላ ከምድቧ ለማለፍ በለስ ቀንቷታል። ይህም ሴኔጋልን በዚህ ምክንያት ከውድድር የተሰናበተች በታሪክ የመጀመሪያዋ አገር አድርጓታል።
በዚህ የቴራንጋ አንበሶች የእግር ኳስ ታሪክ ውስጥ መዘንጋት የሌለበት አንድ ሰው አለ። አሰልጣኙ አሊው ሲሴ፣ ቡድኑን እኤአ ከ2015 ጀምሮ በማሰልጠን ላይ የሚገኘው የ46 ዓመቱ ሰው ሲሴ የቴራንጋ አንበሶች በዓለም ዋንጫ ዓለምን ሲያነጋግሩ የቡድኑ አምበል ነበር። የቴራንጋ አንበሶችን መምራት ከጀመረ ወዲህም 2019 እና 2021 የአፍሪካ ዋንጫ ለፍጻሜ ተፋላሚ አድርጎ ያለፈውን አፍሪካ ዋንጫ ምዕራብ አፍሪካዊቷ አገር ለመጀመሪያ ጊዜ ስታነሳ ቁልፉ ሰው በመሆን ሕያው ታሪክ ሰርቷል።
“ዝምተኛው አንበሣ” የሚል ስያሜን የደረበው ሲሴ የቴራንጋ አንበሶች ኩራት ነው። አሊዩ ሲሴ ሁሌም አገሩ በፈለገችው ጊዜ ከፊት የሚገኝ፣ በተጨዋችነትም በአሰልጣኝነትም ሌሎች ጎልተው እንዲወጡና አገሩ ደምቃ እንድትታይ በዝምታ ውስጥ ቁልፍ ሚናን የሚወጣ በጨለማ የሚያበራ ጥቁር አልማዝ ነው።
ሲሴ በኳታሩ ዓለም ዋንጫ ምንም እንኳን የቡድኑ ኮከብ ሳዲዮ ማኔን በጉዳት አጥቶ ሁለት ጨዋታ በማሸነፍ ጥሎ ማለፉን የተቀላቀለ የመጀመሪያው የአፍሪካ ቡድንን በማሰልጠን ታሪክ ሠርቷል። የሴኔጋል ምልክት የሆነው አልዩ ሲሴ የቴራንጋ አንበሶች ብቻ ሣይሆን ለአፍሪካ አሠልጣኞችም ኩራት ሆኗል።
ሴኔጋል በጣፋጩ ድሏ ውድ ልጇንና የቀድሞ የብሔራዊ ቡድን አምበሏን የአሁኑ አምበል ኩሊባሊ ባስቆጠራት ሁለተኛ ግብ አማካኝነት ባሰበችበት ጨዋታ ታሪክም ተገጣጥሟል።
ፓፓ ዲዮፕ በ2002 የዓለም ዋንጫ የመክፈቻ ጨዋታ ፈረንሳይን 1-0 ስትረታ የማሸነፍያውን ግብ ያስቆጠረ ተጨዋች ነበር። ይህ ታሪካዊ ኮከብ የቴራንጋ አንበሶች ኳታር ላይ ኢኳዶርን በመርታት ታሪክ በሰሩበት ተመሳሳይ ቀን ከሁለት ዓመት በፊት ኅዳር 20/2013 ዓ.ም ለረጅም ጊዜያት ታሞ በ42 ዓመቱ ሕይወቱ አልፏል። የቴራንጋ አንበሶች ይህን ኮከባቸውን ለማስታወስ የቡድኑ አምበል ኩሊባሊ ሟቹ ፓፓ ዲዮፕ በብሔራዊ ቡድን ይለብሰው የነበረውን 19 ቁጥር የተፃፈበት የአምበልነት ባጁ ላይ አድርጎ ወደ ሜዳ ገባ። ተሳክቶለትም የማሸነፊያ ግቧን ከመረብ አሳርፎ የታሪክ ግጥምጥሞሹን አሳምሮታል።
አሰልጣኝ ሲሴ የቴራንጋ አንበሶች ወደ ጥሎ ማለፍ መግባታቸውን ተከትሎ ድሉን ለሳዲዮ ማኔ ሰጥቶታል። “ይህን ድል ለአገሩ ያልተለመደ ነገር ለሚሰራው እና በሚያሳዝን ሁኔታ እዚህ ለሌለው ሰው መስጠት እፈልጋለሁ፣ ይህም ሰው ሳዲዮ ማኔ ነው፣ ቡድናችን ለማንኛውም ተቀናቃኝ ቡድን ጥሩ ዝግጅት ያደርጋል። በጥሎ ማለፉ ከእንግሊዝ ጋር እንገናኛለን ለኛ ይህ አዲስ መድረክ ይሆንልናል፣ ወደ ጥሎ ማለፍ ደረጃ እንደምንሸጋገር እናውቃለን፣ ከትልቅ ቡድን ጋር መጫወት ከባድ ነው ነገር ግን የተለየ ዝግጅት እናደርጋለን፣ ሁሉም ቡድን ጥሩ ነው እነሱ በዓለማችን ላይ ምርጥ ቡድኖች ናቸው ስለዚህ ከየትኛውም ቡድን ጋር ለመጫወት ዝግጁ መሆን አለብን፣ አሁን የማሸነፍ ወይም የመሸነፍ ሁኔታ ነው ያለው ሁለተኛ እድል የለም ካሸነፍክ ታልፋለህ ከተሸነፍክ ወደ አገርህ ትሄዳለህ ስለዚህ ለጊዜው ትኩረታችንን በዕረፍት ላይ በማድረግ ለቀጣይ ጨዋታ ብቁ ለመሆን እንሰራለን” ሲልም ተናግሯል።
ቦጋለ አበበ
አዲስ ዘመን ህዳር 22/2014
42ኛው የቫሌንሲያ ማራቶን እሁድ ይካሄዳል። በስፔን ከሚካሄዱ የአትሌቲክስ ውድድሮች ሁሉ ተወዳጅ የሆነው ይህ የጎዳና ላይ ሩጫ ከከተማዋ የቦታ አቀማመጥ ጋር በተያያዘ ፈጣን ሰዓት ለማስመዝገብ ምቹ በመሆኑ በአትሌቶች ዘንድ ተመራጭ ነው። በማራቶን ታዋቂ አትሌቶች ተሳታፊ ሲሆኑ፤ በ10 ኪሎ ሜትር በሚካሄደው ህዝባዊ ሩጫ ደግሞ 30ሺ ሰው ተሳታፊ እንደሚሆንም ታውቋል።
በዓለም አትሌቲክስ የወርቅ ደረጃ ከተሰጣቸው የጎዳና ላይ ሩጫዎች መካከል አንዱ በሆነው በዚህ የሩጫ ውድድር ላይም ኢትዮጵያውያንን ጨምሮ የርቀቱ ዝነኛ አትሌቶች እንደሚፎካከሩ አረጋግጠዋል። በአትሌቲክስ ቤተሰቡ በተሰጠው ቅድመ ግምት መሰረትም ውድድሩ በኢትዮጵያውያን አትሌቶች የበላይነት ይጠናቀቃል በሚል የሚጠበቅ ሆኗል። በተለይ በሴቶች መካከል በሚካሄደው ውድድር ኢትዮጵያዊቷ ወጣት አትሌት ለተሰንበት ግደይ ተሳታፊነቷን ማሳወቋ በውድድሩ አዲስ ነገር እንዲጠበቅ ምክንያት ሆኗል።
በ5 ሺ እና 10ሺ ሜትር እንዲሁም በ15 ኪሎ ሜትር የዓለም ክብረወሰን ባለቤት የሆነችው ለተሰንበት አሁን ደግሞ ከምትታወቅበት የመም ውድድር ወደ ማራቶን ፊቷን ያዞረችበት ውድድር ሆኗል። ከቅርብ ጊዜ ወዲህ በጎዳና ላይ ውድድሮች የታየችው አትሌቷ ባለፈው ዓመት በዚሁ የቫሌንሲያ ግማሽ ማራቶን ሮጣ 1:02:52 በሆነ ሰዓት በመግባት የርቀቱን የዓለም ክብረወሰን በእጇ አስገብታለች። አሁን ደግሞ በረጅሙ ርቀት ማራቶን ልትወዳደር መዘጋጀቷን ግሎባል ስፖርት ኮሚዩኒኬሽን የተሰኘው የስልጠና ቡድኗ አስቀድሞ ነበር ያሳወቀው። ይህንን ተከትሎም የአትሌቷ አሰልጣኝ ኃይሌ እያሱ ከለተሰንበት ጋር ከዓመታት በፊት በ5ሺ ሜትር እና 10ሺ ሜትር እስከ ማራቶን የዓለምን ክብረወሰን መስበር የሚል እቅድ እንደነበራቸው ገልጾ ነበር። በዚህ መሰረት አትሌቷ አሁን በደረሰችበት ማራቶን አዲስ ነገር ልታስመለክት ትችላለች በሚል ትጠበቃለች።
ለተሰንበት ዝግጅቷን አስመልክታም በስልጠና ቡድኗ በኩል አስተያየቷን ገልጻለች። ዝግጅቷን በአዲስ አበባ ስታደርግ ቆይታ ያጠናቀቀች ሲሆን፤ በሳምንት ለአንድ ቀን 30ኪሎ ሜትር በመሮጥ ርቀቱን እንደተላመደችውም ጠቅሳለች። አሰልጣኟም ማራቶንን መሮጥ እንደምትችል አረጋግጦላታል። የመጀመሪያውን የዓለም ክብረወሰን በ5ሺ የሰበረችው በቫሌንሲያ በመሆኑ በቦታው የተለየ ትውስታ ያላት አትሌቷ ሌላኛውን ህልሟን ለማሳካትም ደግም በተመሳሳይ ከተማ ማራቶን ትሮጣለች።
በቫሌንሲያ ማራቶን የሴቶች ሩጫ ከዚህ ቀደም ዘጠኝ የሚሆኑ አትሌቶች አሸናፊ ሊሆኑ ችለዋል። ባለፉት ሁለት ዓመታት የበላይነቱን የያዙት ኬንያዊያን አትሌቶች ሲሆኑ፤ የቦታው ፈጣን ሰዓትም እአአ በ2020 ፔሬስ ጄፕቺርቺር 2:17:16 የተመዘገበ ነው። በዚህ ውድድም ለመጀመሪያ ጊዜ ተካፋይ የምትሆነውና ክብረወሰን በመስበር ልምድ ያላት ብርቱዋ አትሌት ለተሰንበት አዲስ ሰዓት ታስመዘግባለች በሚል ትጠበቃለች። ሱቱሜ ከበደ፣ ቲኪ ገላና፣ ትዕግስት ግርማ፣ እታገኝ ወልዱ፣ አማኔ ሻንቁሌ፣ ታደለች በቀለ እና ብሩክታይት እሸቱ ደግሞ ከለተሰንበት ጋር የሚሮጡ ኢትዮጵያውያን አትሌቶች ናቸው።
በወንዶች በኩል ደግሞ ርቀቱን ከ2 ሰዓት ከ05 ደቂቃ በታች የሮጡ ሰባት ያህል አትሌቶች ተካፋይ ይሆናሉ። በውድድሩ ተሳታፊ ከሆኑ አትሌቶች ፈጣን ሰዓት ያለው አትሌት ጌታነህ ሞላ ሲሆን፤ በርቀቱ ያስመዘገበው 2:03:34 የሆነ ሰዓት ቀዳሚው ነው። በአምስት ሰከንዶች ብቻ ከእሱ ያነሰ ሰዓት ያለው ታምራት ቶላም ተጠባቂ አትሌት ነው። የኦሪጎኑ የዓለም ማራቶን ቻምፒዮና የሆነው አትሌቱ በማራቶን ከፍተኛ ልምድ አለው። በዚህ ዓመት በተካሄደው የቶኪዮ ማራቶንም ሶስተኛ ደረጃን በመያዝ ነበር ውድድሩን ያጠናቀቀው። 2:04:27 የሆነ ሰዓት ያለው ሌላኛው ኢትዮጵያዊ አትሌት ዳዊት ወልዴ ደግሞ ሶስተኛው ባለፈጣን ሰዓት ነው።
በአምስት ሰከንዶች ብቻ በመዘግየት አራተኛ ደረጃ ላይ የተቀመጠው አትሌት ደግሞ ጆናታን ኮሪር ነው። አትሌቱ ለኢትዮጵያውያኑ ፈተና እንደሚሆን ቢገመትም፤ ህዝቄል ተወልደ፣ ጫሉ ዴሶ እና ወርቅነህ ታደሰን የመሳሰሉ አትሌቶች ግን በቀላሉ እጅ የሚሰጡ አይሆኑም።
ብርሃን ፈይሳ
አዲስ ዘመን  ኅዳር 21/ 2015 ዓ.ም
በአዲስ አበባ ትንሿ ስታዲየም ሲካሄድ በሰነበተው የአዲስ አበባ ከተማ ዋንጫ (ሲቲ ካፕ) የቮሊቦል ውድድር ፍጻሜውን ሲያገኝ በሴቶች ጌታ ዘሩ በወንዶች ደግሞ ብሔራዊ አልኮል ሻምፒዮን በመሆን አጠናቀዋል።
አዲስ አበባ ከተማ ቮሊቦል ፌዴሬሽን ከኅዳር 9/2015 ዓ.ም ጀምሮ ባዘጋጀው አዲስ አበባ ከተማ ዋንጫ (ሲቲ ካፕ) የቮሊቦል ውድድር ለተከታታይ 10 ቀናት ሲካሄድ ቆይቷል። በውድድሩ በሴቶች 4 ክለቦች በዙር ውድድር ያደረጉ ሲሆን ጌታ ዘሩ ክለብ ውድድሩን በበላይነት በማጠናቀቅ የዋንጫ እና የወርቅ ሜዳልያ ተሸላሚ ሆኗል። ፌዴራል ማረሚያ ቤት ሁለተኛ ብሔራዊ አልኮል ሦስተኛ በመሆን የብርና የነሐስ ሜዳሊያ ተሸላሚ የሆኑ ክለቦች ናቸው።
ብርቱ ፉክክር በታየበትና 5 ክለቦች በተሳተፉበት የወንዶች የቮሊቦል ውድድር መቻልና ብሔራዊ አልኮል ለፍፃሜ የደረሱ ሲሆን ብሔራዊ አልኮል የስፖርት ክለብ 3ለ1 በሆነ ውጤት በማሸነፍ የውድድሩ ሻምፒዮን በመሆን የተዘጋጀለትን የዋንጫ እና የወርቅ ሜዳልያ መውሰድ ሲችል መቻል ስፖርት ክለብ የብር፣ አዲስ አበባ ፖሊስ የነሐስ ሜዳልያ ተሸላሚ መሆን ችለዋል።
በውድድሩ ፍፃሜ ላይ የተገኙት የአዲስ አበባ ከተማ አስተዳደር ወጣቶችና ስፖርት ቢሮ ኃላፊ አቶ አብርሃም ታደሰ፣ “እንደነዚህ አይነት ውድድሮች መዘጋጀታቸው ክለቦች አቋማቸውን እንዲለኩበት ከማድረጉ ባሻገር የተቀዛቀዘውን የቮሊቦል ስፖርት እንዲነቃቃ ከማድረግ አኳያ ትልቅ አስተዋፅዖ አለው” ብለዋል።
አቶ አብርሀም ቢሮው በከተማው የሚገኙ የስፖርት ማኅበራትን ለመደገፍ በርካታ ሥራዎችን እየሠራ መሆኑን ጠቁመው፣ ባለሀብቶች እንዲሁም መንግሥታዊና መንግሥታዊ ያልሆኑ ድርጅቶችም የከተማውን ስፖርት እንዲደግፉ ጥሪያቸውን አቅርበዋል።
ቦጋለ አበበ
አዲስ ዘመን  ኅዳር 20/ 2015 ዓ.ም
የአትሌቲክስ ስፖርት ሩጫን፣ ዝላይና ውርወራን የሚያጠቃልል ስፖርት መሆኑ ይታወቃል፡፡ ይሁንና የኢትዮጵያ አትሌቲክስ ትኩረቱን ያደረገው በሩጫ ላይ ያውም በረጅምና መካከለኛ ርቀቶች ላይ ብቻ ነው፡፡ አገሪቷ ለስፖርት አስፈላጊ የሆኑ ጸጋዎች ቢኖሯትም በአግባቡ እየተጠቀመችበት ግን አይደለም፡፡
አስቀድሞ የምትታወቅበት የረጅም ርቀት ውድድርም ቢሆን በተቆራረጠና ተተኪዎች እንደየወቅቱ በማይገኙበት ሁኔታ ቀጥሏል፡፡ በቅርቡ ኦሊምፒክ እና የዓለም ቻምፒዮና ውድድሮች ላይ የአገራቸውን ስም በድል ሲያስነሱ የቆዩ አትሌቶች ፊታቸውን ወደ ጎዳና ላይ ሩጫዎች እየመለሱ መሆኑ ግልጽ ነው፡፡ ለማሳያ ያህልም አልማዝ አያና፣ ገንዘቤ ዲባባ እና ለተሰንበት ግደይ ማንሳት ይቻላል፡፡ በእርግጥ እነዚህ አትሌቶች አገሪቷ በምትታወቅበት ማራቶን ውጤታማ ሊያደርጓት ይችላሉ፡፡ ይሁንና አሁን ላይ በእነሱ እግር የሚተኩ አትሌቶች መኖራቸው አጠራጣሪ ነው፡፡
በመላው አገሪቷ በርካታ ፕሮጀክቶች፣ የማሰልጠኛ ማዕከላትና አካዳሚዎች እንዲሁም በግላቸው የሚንቀሳቀሱ ታዳጊና ወጣቶች ቢኖሩም የመተካካቱ ነገር ግን በሚፈለገው ልክ አይደለም፡፡ ይህ ሁኔታ ታዲያ የስፖርት ቤተሰቡን ስጋት ላይ የሚጥል ጉዳይ ነው፡፡ በሌላ በኩል ዓለም ትኩረቱን በአጭር ርቀቶች እና የሜዳ ተግባራት ላይ አድርጓል፡፡ ኢትዮጵያ በተለይ የምትታወቅባቸው የ5ሺ እና 10ሺ ሜትር ርቀቶችም ከበርካታ ውድድሮች ላይ መሰረዛቸው ለዚህ አንድ ማሳያ ነው፡፡ በመሆኑም ከጊዜው ጋር ለመራመድ እንዲሁም ከስፖርቱ ከሚገኘው ጥቅም ተቋዳሽ ለመሆን በእነዚህ ስፖርቶች ላይ አተኩሮ መሥራት አስፈላጊ ስለመሆኑ አያጠያይቅም፡፡
በዚህ ላይ ከትምህርት ቤት እና ከተለያዩ ፕሮጀክቶች ላይ ካሉ አሰልጣኞች አንስቶ እስከ ታላላቅ የስፖርት ሳይንስ ምሁራን ድረስ ድርሻ አላቸው፡፡ በአትሌቶች ምልመላ፣ የስልጠና ሂደት፣ አመጋገብ፣ በውድድሮች ላይ ስለሚከተሏቸው ቴክኒኮች እና ሌሎች ጉዳዮች ላይም በበቂ እውቀትና ሳይንሳዊ ዘዴ ካልተመራ ውጤታማ ሊያደርግ አይችልም፡፡ በዚህ ረገድ ስፖርቱን የሚመራው የኢትዮጵያ አትሌቲክስ ፌዴሬሽን በርካታ ሥራዎችን ሲያከናውን መቆየቱን ፕሬዚዳንቷ ረዳት ኮሚሽነር ጀኔራል ደራርቱ ቱሉ ትጠቁማለች፡፡
አገሪቷ ከምትታወቅባቸው ርቀቶች ባለፈ ውጤታማ ተሳታፊነትን ለማጠናከር ሲባል ፌዴሬሽኑ የአጭር ርቀት፣ ዝላይ እና ውርወራ ቻምፒዮናን ለብቻው በየዓመቱ በመደበኛነት ያዘጋጃል፡፡ ከዚህ ውድድርም በምሥራቅ አፍሪካ እና በአፍሪካ ደረጃ በሚካሄዱ ውድድሮች ላይ የማሳተፍ ፍላጎት ቢኖርም ለተሳታፊነት የሚያበቃ ሚኒማ ማሟላት ግን አዳጋች ሆኖ መቆየቱንም አንጋፋዋ አትሌት ታስታውሳለች፡፡ በመሆኑም የውድድር ዕድሎችን በማስፋት፣ የሚኒማ ማሟያ በማዘጋጀት እንዲሁም በክለቦች ውስጥ ካሉ አትሌቶች ሻል ያሉትን በእነዚህ ውድድሮች ለማሳተፍ ይሞከር ነበር፡፡ ነገር ግን ከዚህ ቀደም ይደረግ እንደነበረው የተሻሉ አትሌቶችን በቀጣና ውድድሮች ላይ ማሳተፍ አልተቻለም፡፡ ምክንያቱ ደግሞ ፌዴሬሽኑ የኤሌክትሮኒክስ ሰዓት መቁጠሪያ መሣሪያ ጥቅም ላይ በማዋሉ አጠጋግቶ በውድድር ማሳተፍ አስቸጋሪ ሆኗል፡፡
ይህንን ችግር ለመቅረፍም ፌዴሬሽኑ የተለያዩ መንገዶችን ሲጠቀም ቆይቷል፤ አሁን ግን እንደመፍትሄ ያስቀመጠው በዘርፉ የተሻሉ አሰልጣኞችን ከውጭ አገራት ጭምር ማስመጣትን ነው፡፡ ከአውሮፓ እና አሜሪካ ባይሆንም በአፍሪካ ልምድ ያላቸውን ከናይጄሪያ፣ ግብጽ፣ ደቡብ አፍሪካ እንዲሁም ሌሎች አገራት በማስመጣት ልምድ ልውውጥ እንዲያደርጉ ይሞከራል፡፡ አቅም ከፈቀደ ደግሞ በአሰልጣኝነት ለማምጣት ማቀዱንም ፕሬዚዳንቷ ጠቁማለች፡፡
ብርሃን ፈይሳ
አዲስ ዘመን ሰኞ ኅዳር 19 ቀን 2015 ዓ.ም
ዓለም አቀፉ የእግር ኳስ ማህበር ኳታርን ለዓለም ዋንጫ አዘጋጅነት የመረጣት ከ12 ዓመታት በፊት ነው። ይህን ውሳኔውን ግን መላው ዓለም በፀጋ የተቀበለው አልነበረም። በተለያዩ መንገዶች የኳታርን መስተንግዶ የሚያጣጥሉና የሚያወግዙ ትችቶች ሲሰራጩ ቆይተዋል። የመጀመሪያው ንትርከ የፊፋ አስተዳደርና አባል አገራቱ አዘጋጅነቱን ለኳታር ለመስጠት ሲወስኑ በሙስና ተደልለዋል የሚለው ነው። የኳታር ንጉሳዊ መንግስት ለአዘጋጅነት በተካሄደው ምርጫ የድጋፍ ድምፆችን ለማግኘት እስከ 6 ሚሊዮን ዶላር በተለይ ለአፍሪካ አገራት ፌደሬሽኖች ማከፋፈሉን ያወሱ ዘገባዎች ነበሩ። ይሁንና ሁሉም አሉባልታዎች በትክክለኛ መረጃዎች ዛሬም ድረስ አልተረጋገጡም።
አንዳንድ የኤስያ አገራትና በተለይ ደግሞ አሜሪካ የዓለም ዋንጫውን ለማዘጋጀት ከፍተኛ ፍላጎት ስለነበራቸው መሰል ዘገባዎች ተሰራጭተዋል። ዓለም አቀፉ የእግር ኳስ ማህበር በ2010 እኤአ ላይ ጠቅላላ ጉባኤውን ሲያካሂድ በ2018 እኤአ ላይ ራሽያ 21ኛውን የዓለም ዋንጫ እንድታስተናግድ ከመረጠ በኋላ በ2022 እኤአ ላይ ደግሞ ኳታር 22ኛውን ዓለም ዋንጫ እንድታዘጋጅ ወስኗል።በተለይ ለ22ኛው የዓለም ዋንጫ አሜሪካ፤ አውስትራሊያ፤ ጃፓንና ደቡብ ኮርያ ለመስተንግዶው ፉክክር አድርገው አልተሳካላቸውም። ፊፋና የዓለም ዋንጫው አዘጋጅ ኳታር በውድድሩ ታሪክ ዘላቂ የስፖርት ልማቶች በመገንባት፤ ከካርቦን ልቀት የነፃ መስተንግዶ በማካሄድ፤ በዘመናዊ ዝግጅት የተሟላ እንደሚሆን እምነት ማሳደራቸው የሙስናውን ወሬ አደብዝዞታል።
በሌላ በኩል የዓለም ዋንጫው በሚካሄድበት ወቅት ከተለመደው መርሃ ግብር እንዲቀየር መደረጉንም ያማረሩ አልጠፉም። ኳታር በሙቀታማ አየር ንብረቷ ሳቢያ ዓለም ዋንጫው የፈረንጆች አዲስ አመት ዋዜማ ባለው ወር እንዲካሄድ አድርጋለች። በመደበኛው የዓለም ዋንጫ ወቅት የአየሩ ሙቀት ከ50 ዲግሪ ሴንትግሬድ በላይ ይሆናል። አዲስ በታቀደው የዓለም ዋንጫ ወር ግን የኳታር አየር ንብረት እስከ 29 ዲግሪ ሴንቲ ግሬድ መውረዱ ውሳኔውን አፅንቶታል። ኳታር የዓለም ዋንጫን የሚያስተናግዱ ስምንት ስታድዬሞች ከሙቀቱ ጋር ለማመጣጠን በዘመናዊ ቴክኖሎጂ በመስራት ከአየቅጣጫው የመጡትን ትችቶች አብርዳለች። የኳታር ዓለም ዋንጫ አዘጋጅ ኮሚቴ ሰፋ ያለ ጥናትና ምርምር ካደረገ በኋላ በተጨዋቾች፤ በደጋፊዎች እና በአጠቃላይ በስታድዬም ውስጥ ቀዝቃዛ አየር የሚያነፍስ ዘመናዊ የማቀዝቀዣ ቴክኖሎጂ በመፍጠር ተግባራዊነቱን አረጋግጧል። አስደናቂዎቹ የዓለም ዋንጫ ስምንት ስታድዬሞች በዚህ ረገድ ስኬታማ ውድድር ለማስተናገድ እስከ 7 ቢሊዮን ዶላር ወጭ ሆኖባቸዋል።
ሌላው ትችት ኳታር የዓለም ዋንጫን የመስተንግዶ ደረጃ በታሪክ ከፍተኛውን በጀት በማውጣት ሰቅላዋለች በሚል የተናፈሰው ነው። በአረቡ ዓለም በታሪክ ለመጀመርያ ጊዜ የዓለም ዋንጫውን ለማዘጋጀት ከ229 ቢሊዮን ዶላር በኳታር መንግስት መውጣቱ በቀጣይ ዓለም ዋንጫዎች በብቸኝነት ውድድሩን ለማስተናገድ የሚችል አገር ማሳጣቱ ነው የተሰጋው። ከኳታር በፊት ራሽያ ለ21ኛው የዓለም ዋን 14.6 ቢሊዮን ዶላር ብራዚል ለ20ኛው የዓለም ዋንጫ 11 ቢሊዮን ዶላር እንዳወጡ የሚታወስ ሲሆን የኳታር በጀት ከ10 እጥፍ በላይ እንደሆነ ማስተዋል ይቻላል። በ2026 እኤአ ላይ 23ኛውን የዓለም ዋንጫ አሜሪካ፤ ካናዳና ሜክሲኮ ለሶስትዮሽ ለማስተናገድ ያቀዱት በነፍስ ወከፍ እስከ 10 ቢሊዮን ዶላር ለማውጣት በማቀድ ነው።
ኳታር አስደናቂውን የአለም ዋንጫ መክፈቻ ስነስርአት ካሳካች በኋላም በተለይም በምእራባውያን መገናኛ ብዙሃኖች መብጠልጠሏ አልቀረም። በእነዚህ መገናኛ ብዙሃኖች አሁንም ድረስ ከኳታር የአለም ዋንጫ በጎ ነገሮች ይልቅ ጸጉር እየሰነጠቁ አሉታዊ ዘገባዎችን ማቅረብ ስራዬ ብለው ይዘውታል። ያም ሆኖ ኳታር ዝግጅቷ እስካሁን ድረስ ይህ ነው የሚባል እንከን እንደማይወጣለት በተግባር ለአለም ማሳየቷን ቀጥላበታለች። አገሪቱ ለአለም ዋንጫው ዝግጁ ያደረገቻቸው ስምንት ስታዲየሞች ከዶሃ እምብርት በ33.8 ኪሎ ሜትር ክልል ውስጥ የተገነቡና በመሰረተ ልማት እርስ በርስ የተሳሰሩ መሆናቸውም ተመልካቾች በአንድ ቀን በርካታ ጨዋታ እንዲመለከቱ በማድረግ የኳታር ድግስ ሞቅ ደመቅ ብሎ እንዲቀጥል አስችሎታል።
በኳታር የአለም ዋንጫ ስጋት የነበረውና ምናልባትም ውድድሩን ማዘጋጀቷ ስህተት መሆኑን ያሳያል ተብሎ የታሰበው የሙቀት ጉዳይ ነበር። ኳታር ስቴድየሞቿን በቴክኖሎጂ ታግዛ ይህን ትችት ለማስቀረት በራስ መተማመን የነበራት ቢሆንም ቴክኖሎጂዎቹ ያን ያህል ውጤት አያመጡም ብለው የጠበቁ ጥቂት አይደሉም። በዚህም የምእራባውያን መገናኛ ብዙሃኖች የሰላ ትችታቸውን ለመሰንዘር ቢዘጋጁም አልተሳካላቸውም። የሙቀት ጉዳይም በየጨዋታዎቹ አሳሳቢ ችግር ሆኖ ሊታይ አልቻለም። ለዚህም እያንዳንዱ ስታዲየም በጸሃይ ብርሃን ሃይል የሚሰራ ራሱን የቻለ የሃይል ምንጭ ያለው መሆኑ ሙቀቱን ለመቀነስ የሚያግዙ የተዋጣላቸው የማቀዝቀዣ ሲስተሞች ስራቸውን በአግባቡ እየተወጡ ይገኛሉ። ከዚህ በተጨማሪ ኳታር ውድድሩ ከሰኔ መጨረሻ ወደ ህዳር እንዲመጣ መርሃግብሩን ቀደም ብላ ማስቀየሯ የራሱን አስተዋጽኦ አድርጓል። አሁን ውድድሩ የሚከናወነው በኳታር በንጽጽር ቀዝቃዛ በሆነው የዓመቱ ክፍል በመሆኑ ምናልባትም የማቀዝቀዣ ቴክኖሎጂዎቹ ያን ያህል አስፈላጊ እንዳልሆኑ የሚጠቁሙ ዘገባዎችም ወጥተዋል።
ቦጋለ አበበ
አዲስ ዘመን  ኅዳር 18/ 2015 ዓ.ም
በረጅም ርቀት ሩጫ በዓለም አቀፍ ደረጃ ስኬታማ የሆኑት የምሥራቅ አፍሪካ አገራት በዓለም የጸረ አበረታች ቅመሞች ተቆጣጣሪ ኤጀንሲ በልዩ ዓይን የሚታዩ መሆኑ ይታወቃል። በእርግጥም በቀጣናው ንጹህ ስፖርትን የሚተገብሩ እንዳሉ ሁሉ በማጭበርበር የተካኑና በአቋራጭ መንገድ ውጤታማ ለመሆን የሚተጉም ቁጥራቸው ቀላል አይደለም። በተለይ ጎረቤት አገር ኬንያ በዚህ ቅሌት ሳቢያ አትሌቶቿ በተደጋጋሚ የሚወቀሱባት አገር ሆናለች። ለማሳያ ያህልም በዚህ የፈረንጆቹ ዓመት ብቻ ከ50 በላይ አትሌቶች በዚህ ምክንያት ለእገዳ ተዳርገዋል።
ይህ ሁኔታ በአትሌቲክሱ ዓለም አዳዲስ ታሪኮችን ያስመዘገቡ ጠንካራ አትሌቶች ያላትን አገረ ኬንያን ስም ከማጉደፍ ባለፈ እንደ ሩሲያ ከየትኛውም ውድድር ውጪ ልትሆን የምትችልበትን አጋጣሚ ያሳድጋል። አለፍ ሲልም ዓለም አቀፉ ተቋም በቀጣናው ያለውን ክትትልና ቁጥጥር እንዲያጠናክር ምክንያት ይሆናል። ይህ በእንዲህ እንዳለ ከዓለም አቀፉ ተቋም በቅርበት ክትትል የሚደረግባት ኢትዮጵያ ያለችበትን ሁኔታ ማወቅም አስፈላጊ ነው። በእርግጥ የኢትዮጵያ ጸረ አበረታች ቅመሞች ባለስልጣን ባከናወናቸው በርካታ ተግባራት ጥሩ አፈጻጸም አስመዝግቧል። ከሚያቀርባቸው ሪፖርቶችም እንደ ኬንያ የከፋ የአበረታች ቅመሞች ተጠቃሚ አትሌቶች አለመኖራቸውንም መረዳት ይቻላል።
በአንጻሩ ከአትሌቶች ጋር የቅርብ ግንኙነት ያላቸው ባለሙያዎች አሁን በአትሌቶች ዘንድ ያለው ዝንባሌ እንደ ጎረቤት አገር ኬንያ ብቻም ሳይሆን እንደ ሩሲያ ከስፖርቱ ውጪ ሊያደርግ የሚችል መሆኑን ነው የሚጠቁሙት። በኢትዮጵያ አትሌቲክስ ፌዴሬሽን የህክምና ባለሙያ የሆኑት ዶክተር አያሌው ጥላሁን፤ ኅብረተሰቡ የስፖርት አበረታች ንጥረነገሮች ተጠቃሚነት ከታዋቂ አትሌቶች ጋር የሚያያዝ አድርጎ እንደሚያስብ ይገልጻሉ። ነገር ግን 11 የሚሆኑ አትሌቶች ተጠቃሚ መሆናቸው የተረጋገጠው ፌዴሬሽኑ በሚያዘጋጀው የኢትዮጵያ ቻምፒዮና ላይ ነው። ይህም የሚያሳየው ደግሞ በትልልቅና ዓለም አቀፍ ውድድሮች ላይ ብቻም ሳይሆን በአገር ውስጥ ውድድሮች ላይም ጀማሪ የሚባሉ አትሌቶች እየተጠቀሙት ስለመሆኑ ባለሙያው ያስረዳሉ።
ይህ ሁኔታ ነገ የኢትዮጵያ አትሌቲክስ ወዴት ሊያመራ ይችላል የሚለውን አመላካች ከመሆኑም ባለፈ ዓለም አቀፉ ተቋም ኢትዮጵያ የስጋት ቀጣና ከመሆን እንዳትላቀቅ ያደርጋታል። ነገሩን ይበልጥ አስፈሪ የሚያደርገው ደግሞ በጀማሪ አትሌቶች ዘንድ መለመዱ ሲሆን፤ ለዚህም በማናጀሮች መመራት አንዱ ምክንያት ሊሆን እንደሚችል ነው ዶክተር አያሌው የሚያብራሩት። የተጠናከረ አሠራር እንዲሁም ህግ ባለመኖሩ የውጭ ዜጎች የፈለጉትን ንጥረነገር ይዘው ወደ አገር በመግባት በተለያየ መንገድ አትሌቶቹ ጋር ሊደርሱ ይችላሉ። በአገር ውስጥ ያሉ የመድኃኒት መደብሮችም ቢሆኑ በቀላሉ መድኃኒቶችን ስለሚሸጡ አትሌቱ ሳይቸገር የተከለከሉ አበረታች ቅመሞችን የማግኘት ዕድሉ የሰፋ ነው።
ሌላው እንደ ወረርሽኝ በአትሌቱ ዘንድ እየተስፋፋ ያለው ጉዳይ ደግሞ የተለያዩ ቫይታሚኖችን መጠቀም መሆኑን ዶክተር አያሌው ያመላክታሉ። ይህም በጊዜ ሂደት እየተጠናከረ በመሄድ አትሌቶችን ወደ አበረታች ንጥረነገር ተጠቃሚነት ሊያደርሳቸው ይችላል። በመሆኑም ከዓመታት በፊት በስፋት የተካሄደው አገር አቀፍ ንቅናቄ በድጋሚ መጀመር አለበት። መንግሥታዊ ተቋማቱም ቢሆኑ በጉዳዩ ላይ ትኩረት መስጠት እንዳለባቸውም ባለሙያው ያሳስባሉ።
የአትሌቲክስ ስፖርትን የሚመራው የኢትዮጵያ አትሌቲክስ ፌዴሬሽንም ጉዳዩ አሳሳቢ እንደሆነበት በፕሬዚዳንቷ ረዳት ኮሚሽነር ጀኔራል ደራርቱ ቱሉ በኩል አሳውቋል። ኢትዮጵያ ያለችበት ደረጃ ቀዳሚ ከሚባሉት መካከል ሲሆን፤ ለማሻሻል የተለያዩ ጥረቶች ሲደረጉ ቆይቷል። ነገር ግን በመሃል በመቋረጡ ምክንያት ጋብ ያለው ሁኔታ በድጋሚ እየተባባሰ መሆኑ ታውቋል። በግለሰቦች ጉዳይ አገሪቷ በዚህ መልክ ስሟ መነሳቱ ፌዴሬሽኑም ስጋት ላይ እንዲወድቅ ምክንያት ሆኗል። በመሆኑም ጉዳዩን የፌዴሬሽኑ ብቻም ሳይሆን የሁሉንም አካላት ርብርብ የሚፈልግ ነው። ሁኔታው ካልተቀረፈ ግን አትሌቶችንና አሰልጣኞችን ከውድድሮች ማገድ ብቻም ሳይሆን የአገርን ጥቅምን በመንካት በህጉ መሠረት እንዲጠየቁ ማድረግ የግድ ነው።
የኢትዮጵያ ጸረ አበረታች ቅመሞች ባለስልጣን አበረታች ሥራ እያከናወነ መሆኑን የምትጠቁመው ፕሬዚዳንቷ፤ ችግሩ ግን አሁንም ድረስ ሊቀረፍ አልቻለም። አንጋፋዋ አትሌት ደራርቱ በሩጫ ዘመኗ የምታውቀው ንጹህ ስፖርት ነበር፤ አሁን ያለው ሁኔታ ግን ከዚህ በተቃራኒ ነው። ምክንያቱ ደግሞ የአትሌት ተወካዮች ወይም ማናጀሮች ለራሳቸው ጥቅም ሲሉ አትሌቶች በማይገነዘቡበት ሁኔታ ቫይታሚን አሊያም ሌላ መድኃኒት ነው በማለት ስለሚሰጧቸው ነው። ዓለም አቀፉ ተቋም ክልክል የሆኑ መድኃኒቶችን ዝርዝር በግልጽ ያስቀመጠውን በመመልከት አሊያም የፌዴሬሽኑን የህክምና ባለሙያዎች በማማከር መውሰድ ይገባቸዋል። ካልሆነ ግን በፍትሃ ብሔር እንዲጠየቁ ለማድረግ ፌዴሬሽኑ እየሠራ መሆኑንም ፕሬዚዳንቷ አሳስባለች።
ብርሃን ፈይሳ
አዲስ ዘመን  ኅዳር 17/ 2015 ዓ.ም
ኢትዮጵያ ታዋቂ በሆነችበት የአትሌቲክስ ስፖርት ስኬት የተመዘገበባቸው ጥቂት ርቀቶች ብቻ ናቸው። ይሁን እንጂ ኢትዮጵያ በረጅም ርቀት በርካታ ስመ ጥር አትሌቶችን ካፈሩ አካባቢዎች ባሻገር የአጭር ርቀት አትሌቲክስ እና የሜዳ ተግባራት ውድድሮች ስኬታማ የመሆን እድል እንዳላትም ባለሙያዎች ይጠቁማሉ፡፡ በተለይ ከአየር ሁኔታው፣ ከቦታ አቀማመጡ እንዲሁም ከማህበራዊ አኗኗር ጋር ተያይዞ ያልተሰራባቸው ዕምቅ አቅሞች እንዳሉ ይታመናል።
በዚህ ረገድ ትኩረት ካልተሰጣቸው አካባቢዎች መካከል አንዱ የአፋር ክልል ነው፡፡ ይህ ክልል እንደሌሎቹ ሁሉ በተለያዩ ስፖርቶች ፕሮጀክቶችን መስርቶ ለማንቀሳቀስ ሙከራ ቢደረግም ውጤታማ አልነበረም፡፡ በቅርቡ በአካባቢው በነበረው የጸጥታ ሁኔታ ደግሞ የነበሩት ጥቂት ፕሮጀክቶችም መፍረስ እጣ ፋንታቸው ሆኗል። ክልሉ በስፖርቱ ውጤታማ ላለመሆኑ እንደ ምክንያት የሚነሳው በሳይንሳዊ ጥናት የተደገፈና የክልሉ አቅም በየትኛው ስፖርት ላይ ነው በሚል ጥናት ላይ የተመሰረተ ስላልነበረ ነው፡፡ አሁን ግን ክልሉ ከሰመራ ዩኒቨርሲቲ የስፖርት ሳይንስ ምሁራን ጋር በመሆን ባካሄደው ጥናት በተለይ በአጭር ርቀት አትሌቲክስ እንዲሁም በእግር ኳስ ስፖርቶች ላይ ክለብ በማቋቋም በመስራት ላይ ይገኛል፡፡
የአፋር ክልል የአትሌቲክስ ፌዴሬሽን ጽህፈት ቤት ኃላፊ አቶ ኡመር ኢብራሂም፤ በክልሉ የነበረው የአትሌቲክስ እንቅስቃሴ ውስን እንደነበረ ያስታውሳሉ፡፡ በክልሉ የነበረው ፕሮጀክትም በሃገሪቷ ተከስቶ በነበረው ጦርነት ምክንያት ፈርሷል፤ ክለቦችም የሉትም፡፡ አሁን ግን ክልሉ የሚጠራበትን ክለብ ከሰመራ ዩኒቨርሲቲ  ጋር በጋራ በማቋቋም ሂደት ላይ ይገኛል፡፡ ይህንንም የኢትዮጵያ አትሌቲክስ ፌዴሬሽን የቴክኒክ ባለሙያዎችም የተመለከቱት ሲሆን፤ ለምስረታው አስፈላጊ የሆኑ ሰነዶች እና መሰረተ ልማቶች ተዘጋጅተዋል፡፡
የኢትዮጵያ አትሌቲክስ በብዛት የሚወከለው በረጃጅም ርቀቶች ነው፤ ከቅርብ ዓመታት ወዲህም ይህ ሁኔታ እየቀነሰ ነው፡፡ ይህ ደግሞ ፌዴሬሽኑን ‹‹የአትሌቲክስ›› እንደማያሰኘውና ስሙን ሙሉ ለማድረግ አጭር ርቀትና የሜዳ ተግባራትን አካታች መሆን እንደሚገባው ኃላፊው ይገልጻሉ፡፡ በእነዚህ ስፖርቶች ላይ ውጤታማ ለመሆን  ደግሞ የአርብቶ አደር አካባቢዎችን ተደራሽ ማድረግ ይገባል፡፡ ምክንያቱም ከአየር ንብረቱ ባሻገር የህዝቡ አኗኗር አብዛኛውን ጊዜ ለሩጫ፣ ዝላይና ውርወራ ስፖርቶች ምቹ እንደሆነ ይታመናል። በሰመራ ዩኒቨርሲቲ እና ሌሎች አካላት በተደረገ ጥናትም በእነዚህ ስፖርቶች የተሻለ ስኬት ሊመነዘገብ እንደሚችል ተጠቁሟል። በመሆኑም ይህ ከግምት ገብቶ እና በሳይንሳዊ ዘዴ ታግዞ ኢትዮጵያ በሁሉም የአትሌቲክስ ዘርፍ በዓለም አቀፍ ደረጃ እንድትወከል ማድረግ እንደሚያስፈልግ ኃላፊው ተናግረዋል።
አቶ ተመስገን አስናቀ በሰመራ ዩኒቨርሲቲ የስፖርት ሳይንስ ትምህርት ክፍል ኃላፊ እንዲሁም የእግር ኳስ ክለቡ ቡድን መሪ ናቸው፡፡ በአፋር ክልል ከዚህ ቀደም ከዳባ የሚባል የእግር ኳስ ቡድን ቢኖርም አሁን ግን መፍረሱን ያስታውሳሉ፡፡ ዩኒቨርሲቲው በ2014ዓም ወጣቶችን ወደ ስፖርት የመመለስ ፕሮግራም መቅረጹን ተከትሎ የክለብ ምስረታው ይሁንታን ለማግኘት ቻለ፡፡ ክለቡ ከተመሰረተ በኋላም አምና ሃዋሳ ላይ በተካሄደው የክልል ክለቦች ቻምፒዮና ሁለተኛ ቡድኑን በማሳተፍ በተያዘው ዓመት ደግሞ በብሄራዊ ሊግ ለመካፈል ምዝገባውን አጠናቋል፡፡
ይህ ፕሮግራም የተቀረጸበት ዋነኛ ምክንያትም ክልሉ ከሌሎች አንጻር በስፖርት ያነሰ ተሳትፎ ያለው በመሆኑ ዘርፉን ለማነቃቃት እንዲሁም በፕሮጀክት የታቀፉ ታዳጊዎችን የሚቀበልና ራዕይ የሚሆናቸው ክለብ በማስፈለጉ ነው፡፡ በቅርቡ ደግሞ ከእግር ኳሱ ጎን ለጎን በአትሌቲክስ (ከረጅም ርቀት ውጪ) እና በውሃ ስፖርቶች ክለቦች የሚቋቋሙ እንደሚሆንም አቶ ተመስገን ይገልጻሉ፡፡ በዩኒቨርሲቲው ባለሙያዎች በተደረገ ሳይንሳዊ ምርምር በክልሉ የሚዘወተሩ የባህል ስፖርቶች ፈጣን እንቅስቃሴ ላይ የተመሰረቱ እንደመሆናቸው በአጭር ርቀት ሩጫ ክልሉ ውጤታማ የመሆን እድሉ ሰፊ ነው፡፡ ከውሃ ዋና ጋር ተያይዞም የአዋሽ ወንዝ አካባቢ ያሉ ወጣቶችን የተለያዩ ቴክኒኮችን በማሰልጠን ብቻ ተወዳዳሪ ማድረግ እንደሚቻል ያላቸውን እምነት ተናግረዋል።
ከክለቦቹ ምስረታ ጎን ለጎንም በስፖርት መሰረተ ልማት ላይ አስቀድሞ በርካታ ስራዎች ተከናውነዋል። በተጨማሪም ዩኒቨርሲቲው በስፖርት አካዳሚ ደረጃ ጂምናዚየም እና የውሃ ገንዳ ለማስገንባት አቅዶ በመንቀሳቀስ ላይ ይገኛል፡፡ በዚህም በታቀደው ልክ በተጠቀሱት ስፖርቶች ውጤታማ መሆን ሲቻል፤ በቀጣዩ ዓመት (2016ዓ.ም) ደግሞ ክልሉም የራሱ የሆነ ሌላ ክለብ ይመሰርታል በሚል እንደሚጠበቅ አቶ ተመስገን ጠቁመዋል፡፡
ብርሃን ፈይሳ
አዲስ ዘመን  ኅዳር 16/ 2015 ዓ.ም
ኢትዮጵያን ጨምሮ በአብዛኛዎቹ የአፍሪካ አገራት ስፖርታዊ ውድድሮች ላይ እንደ ችግር ከሚነሱ ጉዳዮች መካከል አንዱ የዕድሜ ተገቢነት ነው፡፡ የዕድሜ ገደብ ባላቸው አህጉራዊም ሆነ ዓለም አቀፍ ውድድሮች ላይ የሚስተዋል ችግርም በሳይንሳዊ መንገድ ተረጋግጦ በርካታ የአፍሪካ አገራትን ከጨዋታ ውጪ ሲያደርጋቸው በተደጋጋሚ ታይቷል፡፡ ኢትዮጵያም በዚሁ ችግር ውስጥ የምትገኝ አገር ስትሆን በውድድሮች ላይ በትክክለኛ ዕድሜያቸው የማይሳተፉ አትሌቶች ቁጥር ከጊዜ ወደ ጊዜ እየተበራከተ፤ በጉዳዩ ላይ የሚደረገው ቁጥጥርም እንደላላ ቀጥሏል፡፡ በዚህም በትክክለኛ ዕድሜያቸው የሚወዳደሩ አትሌቶች ተጎጂዎች ሲሆኑ ስፖርቱም ተተኪ አልባ ሲሆን ተስተውሏል፡፡
ይህ አሳሳቢ የሆነ ጉዳይ በቅርቡ በተካሄደው 26ኛው የኢትዮጵያ አትሌቲክስ ፌዴሬሽን ጠቅላላ ጉባኤ ልዩ ትኩረት ከተሰጠባቸው አጀንዳዎች መካከል ቀዳሚው ነበር፡፡ የፌዴሬሽኑ የህክምና ባለሙያ ዶክተር አያሌው ጥላሁን በጉዳዩ ላይ ለጉባኤተኛው ገለጻ ሲያደርጉ፣ «የዕድሜ ተገቢነት ችግርን ሌላኛው የስፖርት አበረታች ቅመም ነው» በማለት የችግሩን አሳሳቢነት ተናግረዋል። በቅርቡ አሰላ ላይ በተካሄደው የታዳጊና ወጣት አትሌቶች ውድድር ላይ ከ95 በመቶ በላይ የሚሆኑ አትሌቶች ከዕድሜ በላይ የሆኑ እንደነበሩ የጠቆሙት ዶክተር አያሌው፣ የሚሊተሪ መሠረት ያላቸው የስፖርት ክለቦች ጭምር አትሌቶቻቸውን በእነዚህ ውድድሮች ላይ ማካፈላቸውን ገልጸዋል።
ኢትዮጵያ በአትሌቲክስ ስፖርት እና በተተኪ ወጣቶች ቁጥር ከፍተኛ አቅም ያላት አገር ብትሆንም የዕድሜ ተገቢነት ግን አሁንም ችግር ሆኖ ቀጥሏል፡፡ ፌዴሬሽኑ ከ18 ዓመት እና ከ20 ዓመት በታች ዓመታዊ ውድድሮችን ሲያካሂድ በሚሊዮኖች የሚቆጠር ገንዘብ ያወጣበታል ነገር ግን ዓላማውን በትክክል ማሳካት አልቻለም፡፡ ምክንያቱ ደግሞ በዕድሜ ገደብ የሚካሄዱ ውድድሮች ላይ ክልሎችና ክለቦች ተገቢነቱን ሳይሆን ለሜዳሊያና የዋንጫ ተሸላሚነት ቅድሚያ ስለሚሰጡ መሆኑን ባለሙያው ጠቁመዋል።
እንደአገር በስፖርት ትምህርት ከፍተኛ ደረጃ የደረሱ ባለሙያዎች ቢኖሩም በጉዳዩ ላይ ግን መፍትሄ የሚሆን ሃሳብ መሬት ማድረስም አልቻሉም፡፡ የሚመለከታቸው አካላትም ኃላፊነታቸውን ባለመወጣታቸው ምክንያትም ተተኪ አትሌቶች እንዲሁም አገር እየተጎዳች ስለመሆኗም ዶክተር አያሌው ይጠቁማሉ፡፡ ሁሉም ክልሎች ላይ ከ16፣ 18 እና 20 ዓመት በታች ፕሮጀክቶችና ማሰልጠኛዎች እያሉ ውድድሮች ላይ ግን በሚፈለገው ልክ ታዳጊዎቹ ተሳታፊ እየሆኑ አይደለም። ፌዴሬሽኑም ቢሆን ችግሩን ተመልክቶ ከማለፍ ባለፈ እርምጃ አለመውሰዱ ለዕድሜ አጭበርባሪዎቹ እንደማበረታቻ እየሆናቸው ነው፡፡ በመሆኑም ጠቅላላ ጉባኤው መፍትሄ ላይ መድረስ አሊያም ውድድሩን ማስቆም ተገቢ እንደሚሆን ጠቁመዋል፡፡
የኢትዮጵያ አትሌቲክስ ፌዴሬሽን ፕሬዚዳንት ምክትል ኮሚሽነር ጀኔራል ደራርቱ ቱሉም የዕድሜ ተገቢነት ሊቆም ያልቻለ አንገብጋቢ ጉዳይ መሆኑን ገልጻለች፡፡ ከዚህ ቀደም በታንዛኒያ ዳሬሰላም በተካሄደ ውድድር ላይ ኢትዮጵያ የተሻለ ውጤት ብታመጣም አትሌቶቹ ግን ከሌሎቹ የምሥራቅ አፍሪካ አገራት በዕድሜ ልቀው የታዩበት እንደነበር አስታውሳለች፡፡ ይህ ሁኔታ በሌሎች ውድድሮች ላይም የታየ እና ከስፖርታዊ አበረታች ቅመሞች ተነጥሎ ሊታይ የማይችል ማጭበርበርም ነው፡፡ ነፃ ስፖርት በእኩል ዕድሜና በዕኩል ዓይን መካሄድ ስለሚገባው ችግሩን መቅረፍ ተገቢ መሆኑንም አመላክታለች፡፡
ጉዳዩ በብሔራዊ ደረጃም ሆነ በምሥራቅ አፍሪካ፣ በአህጉርና ዓለም አቀፍ ደረጃ በሚካሄዱ ውድድሮች ላይ በስፋት የሚስተዋል መሆኑ በጠቅላላ ጉባኤውም ላይ አጀንዳ ሊሆን አስችሎታል፡፡ አትሌቶችን በውድድሮች ላይ የሚያሳትፉት ክልሎችና የከተማ አስተዳደሮች ናቸው። እነዚህ አካላት ከፍተኛ ገንዘብ ወጪ አድርገው እና ረጅም ኪሎ ሜትሮችን አቋርጠው ለውድድር ከሄዱ በኋላ ማቋረጥና ወደመጡበት እንዲመለሱ ማድረግ ከባድ ሆኖ ቆይቷል፡፡ ነገር ግን ከዚህ ዓመት ጀምሮ ችግሩ ካልተቀረፈ የፌዴሬሽኑ አቅጣጫ የሚሆነው ክለቦች የማይካፈሉበትን ውድድር፤ በአገሪቷ ባሉት ከ37 በላይ ፕሮጀክቶች እና ከ8 በላይ የማሰልጠኛ ማዕከላት መካከል ማካሄድ ነው፡፡ በመሆኑም ጠቅላላ ጉባኤው ይህንን እንዲገነዘብ በማድረግ ከዚህ በኋላም ችግሩ የማይቀረፍ ከሆነም ፌዴሬሽኑ መሰል ውድድሮችን እስከመሰረዝ የሚደርስ ውሳኔ ላይ መድረሱን በፕሬዚዳንቷ በኩል አስታውቋል፡፡
ብርሃን ፈይሳ
አዲስ ዘመን ሐሙስ ኅዳር 15 ቀን 2015 ዓ.ም
ከባለፈው ዓመት ነሐሴ 1 ጀምሮ በቢሾፍቱ ከተማ ሲካሄድ የቆየው የጤና ስፖርት ማህበራት ውድድር ፍጻሜ አግኝቷል። ከ35፣ ከ40 እና ከ50 ዓመት በላይ ምድብ የዙርና የጥሎ ማለፍ ጨዋታዎች ተደርገው ላሸነፉ ቡድኖች እውቅና እና የዋንጫ ሽልማት በመስጠት ውድድሩ ሲጠናቀቅ የመርካቶ አካባቢ ጤና ስፖርት ማህበር አጠቃላይ አሸናፊ መሆን ችሏል።
በቢሾፍቱ ስታድዬም ከ50 ዓመት በላይ በተደረገ የፍጻሜ ጨዋታ መርካቶ ጤና ስፖርት ማህበር የቢሾፍቱ አቻውን በመለያ ምት በመርታት ቻምፒዮን ሆኗል። በኦሊምፒክ ሜዳ በተደረገ ከ40 ዓመት በላይ መርሃ ግብርም መርካቶ ሳሪስን በማሸነፍ የምድቡ ባለ ድል ሆኗል።
ከ35 ዓመት በታች የተካሄደውን የዙር ጨዋታ ቢሾፍቱ ከተማ ጤና ስፖርት ማህበር በበላይነት አጠናቆ የዋንጫ ባለቤት ሆኗል። ከሦስት ወራት ለበለጠ ጊዜ በቢሾፍቱ የተለያዩ ስታድዬሞች በተከናወኑ ጨዋታዎች በኮከብ ተጨዋችነትና ግብ አስቆጣሪነት ብሎም በኮከብ አሰልጣኝነት የተመረጡ ተሳታፊዎችም እንደ ውጤታቸው የተለያዩ የማበረታቻ ሽልማቶች ተበርክቶላቸዋል።
ዓመታዊ ውድድሩ በአገር አቀፍ ደረጃ እንዲስፋፋ የኢትዮጵያ ጤና ስፖርት ማህበርን ከመመስረት በተጨማሪ የውድድሮችን ቁጥር ማሳደግ ላይ ትኩረት እንደሚሰጥ የአዲስ አበባ ጤና ስፖርት ማህበር ፕሬዚዳንት ተፈራ ደምበል ተናግረዋል።
ከውድድሩ አሸናፊዎች ባለፈ በምስጉንነታቸው ለተመረጡ ማህበራት፣ በትክክለኛ ዕድሜ ተሳታፊዎችን ላቀረቡ ቡድኖችና ለማህበሩ ፍሬያማነት ለተጉ በጎ ፍቃደኞች የቢሾፍቱ ከተማ የሥራ ኃላፊዎችና ሌሎች እንግዶች የእውቅና ሰርተፊኬትና ሽልማት በመስጠት ዓመታዊ ውድድሩ ተጠናቋል።
ከ20 በላይ የጤና ቡድኖች በሦስት የዕድሜ ካታጎሪ ተከፍለው ላለፉት አስራ ሦስት ሳምንታት ሲወዳደሩ የቆዩበት ይህ የስፖርት መድረክ በየአመቱ ኅብረተሰቡ ስፖርት በመስራት ጤናውን እንዲጠብቅ ከማድረጉም ባሻገር በተጨዋቾች ዘንድ ቅርርብን በመፍጠር ወንድማማችነትን እና ጠንካራ ማህበራዊ ትስስር ከመፍጠር አኳያ ሰፊ ድርሻ እንዳለው ተጠቁሟል።
የዘንድሮ ውድድር የአዲስ አበባ ጤና ቡድን አመራሮች፣ የውድድር ኮሚሽነሮች እና አልቢትሮች ከሌላው ጊዜ አንፃር ጨዋታዎቹን በጥሩ ሁኔታ በመምራት እንዳጠናቀቁም ከማህበሩ የተገኘው መረጃ ያመለክታል።
በ1986 ዓ.ም በሁለት ቡድኖች የተጀመረው የአዲስ አበባ ጤና ስፖርት እንቅስቃሴ ከጊዜ ወደ ጊዜ እያደገ መጥቶ ዛሬ ላይ አርባ ሁለት ማሕበራትን እያሳተፈ ይገኛል። እነዚህ ማሕበራት በየአካባቢው ከዚህ ቀደም በስፖርቱ ውስጥ ያለፉ ግለሰቦችን ያካተቱ ሲሆን ቢሾፍቱ ላይ የሚያካሂዱትን ዓመታዊ ውድድርም በሦስት የዕድሜ ካታጎሪ ተከፍለው ያካሂዳሉ። ከ35 ዓመት በታች፣ ከ40 ዓመት በታችና ከ50 ዓመት በላይ ዕድሜ ላይ የሚገኙ የማሕበራቱ አባላት ውድድሮችን ያካሂዳሉ።
ሁሉም ውድድሮች የእግር ኳስን ሕግና ደንብ መሠረት አድርገው የሚካሄዱ ሲሆን፣ ከአስራ ሦስት ሳምንታት በላይ በሚፈጀው ፉክክር 208 ጨዋታዎች ይከናወናሉ። በዘንድሮው ውድድር አራት አዳዲስ ማሕበራት የተካተቱ ሲሆን፣ በመክፈቻው ዕለት ሃያ ያህል ጨዋታዎች በቢሾፍቱ ሰባት የተለያዩ ሜዳዎች ተከናውነዋል። እንደ አጠቃላይ ከሃያ ሺ በላይ ተመልካቾችም ይህን ውድድር ይከታተላሉ።
ቦጋለ አበበ
አዲስ ዘመን ህዳር 14/2015
የኦሮሚያ ፖሊስ ስፖርት ክለብ የ18ኛው የኢትዮጵያ ማራቶን ሪሌ(ዱላ ቅብብል) ውድድር አጠቃላይ አሸናፊ ሆኗል። የኢትዮጵያ አትሌቲክስ ፌዴሬሽን ለ18 ጊዜ የኢትዮጵያ ማራቶን ሪሌ ውድድሩን በአፋር ክልላዊ መንግሥት ሠመራ ከተማ ባለፈው እሁድ ሲያካሂድ ከማራቶን ሪሌ ውድድሩ ጎን ለጎን የ5 ኪሎ ሜትር ሕዝባዊ የጎዳና ላይ የሩጫ ውድድርም ተካሂዷል።
የኢትዮጵያ አትሌቲክስ ፌዴሬሽን ከሚያካሂዳቸው ዓመታዊ ውድድሮች መካከል አንዱ የሆነውን የማራቶን ሪሌ ውድድር ሲሆን የበረሀ ገነት በሆነችው አፋር ሰመራ ከተማ በሁለቱም ፆታዎች የድብልቅ ሪሌ ውድድሩን አከናውኖ በተሳካ ሁኔታ አጠናቋል። በዚህም ባለፉት ሁለት ዓመታት ክልሉ በሰሜኑ የኢትዮጵያ ክፍል ከነበረው ጦርነት ጋር ተያይዞ ተቀዛቅዞ የቆየውን የስፖርት ዘርፍ እንዲነቃቃ ለማድረግ ውድድሩ መካሄዱ ተጠቁሟል።
በውድድሩ ላይ ከሦስት ክልሎች፣ አንድ ከተማ አስተዳደር እና 12 ክለቦች የተወጣጡ 96 አትሌቶች ተካፋይ ነበሩ። በኢፌዴሪ ባህልና ስፖርት ሚኒስቴር የስፖርት ዘርፍ ሚኒስትር ዴኤታ አምባሳደር መስፍን ቸርነት፣ የኢትዮጵያ አትሌቲክስ ፌዴሬሽን ፕሬዚዳንት ረዳት ኮሚሽነር ጄነራል ደራርቱ ቱሉ ፣ ተቀዳሚ ምክትል ፕሬዚዳንት አትሌት ገዛኸኝ አበራ ፣ የፌዴሬሽኑ የሥራ
አስፈጻሚ ኮሚቴ አባላት እንዲሁም የክልሉ ወጣቶችና ስፖርት ቢሮ ኃላፊ ኢንጂነር መሐመድ ሁመድና ሌሎች አመራሮች በተገኙበት ተካሂዷል።
በዚህም መሠረት በአትሌቶች መካከል በተካሄደው ውድድር የኦሮሚያ ፖሊስ አትሌቲክስ ክለብ የወርቅ ሜዳሊያና የገንዘብ ተሸላሚ ሆኗል። የፌደራል ማረሚያ ቤቶች አትሌቲክስ ክለብ የብርና የሜዳሊያ ተሸላሚ ሲሆኑ፤ የኢትዮጵያ ንግድ ባንክ አትሌቲክስ ክለብ ደግሞ የነሐስ ሜዳሊያ ተሸላሚ ሆነዋል። ሽልማቱንም የክልልና ከተማ አስተዳደር አትሌቲክስ ፌዴሬሽን ፕሬዚዳንቶችና የጽሕፈት ቤት ኃላፊዎች በጋራ አበርክተዋል።
የአጠቃላይ አሸናፊ የዋንጫ ሽልማቱት ባለቤት የሆነው የኦሮሚያ ፖሊስ አትሌቲክስ ክለብም ከእለቱ የክብር እንግዳ አምባሳደር መስፍን ቸርነት፣ ከፌዴሬሽኑ ፕሬዚዳንት ረዳት ኮሚሽነር ጄነራል ደራርቱ ቱሉ ተረክበዋል። በሕዝባዊ ሩጫው ደግሞ አብዲሳ አብደታ፣ ጀማል አብደላ እና መሐመድ ሄላም አሸንፈዋል።
ፌዴሬሽኑ ውድድሮች በተለያዩ ክልሎች ተደራሽ ለማድረግ ታስቦ አፋር ላይ እንደተካሄደ፤ የፌዴሬሽኑ ተቀዳሚ ምክትል ፕሬዚዳንት አትሌት ገዛኸኝ አበራ ገልጿል። ውድድሩ ለመጀመሪያ ጊዜ ከፍተኛ ሙቀት ባለበት በአፋር ሰመራ ይደረግ እንጂ በውድድሩ ወቅት የነበረው የአየር ሁኔታ አመቺ ነበር። በመሆኑም ይህን መሰል ውድድሮች ማዘጋጀት ለአትሌቶች የውድድር ዕድል ከመፍጠር ባለፈ ለክልሉና በዙሪያው ላሉ ፌዴሬሽኖችም ማበረታቻ እንደሚሆን ተጠቁሟል።
በተጨማሪም ውድድሩ በአካባቢው ያለውን የአትሌቲክስ አቅም ለመመልከት እንዲሁም የክልል መንግሥታትም ለስፖርቱ ትኩረት እንዲሰጡ መልዕክት እንዲተላለፍበት ታስቦ እንደተከናወነ ታውቋል። ውድድሩ የክልል ፌዴሬሽኖችን ለማቋቋም ቢያንስ አምስት ክለቦች መኖር አለባቸው ከሚለው ሀገር አቀፍ ደንብ ጋር ተያይዞ ክለቦችን ለማበረታታት እንደተካሄደም ተጠቁሟል።
ብርሀን ፈይሳ
አዲስ ዘመን  ኅዳር 13/ 2015 ዓ.ም
ኳታር በመጨረሻም አለምን አስደመመች። ብዙ አስተያየቶችና ከግራና ከቀኝ ገና ከጅምሩ ያስተናገደው የ2022 የአለም ዋንጫ የመክፈቻ መርሃግብር በምእራባውያን መገናኛ ብዙሃኖች ቢብጠለጠልም የበርካቶችን ቀልብ መሳቡን መካድ አይቻልም።
አውስትራሊያ መቶ ቢሊዮን ዶላር አፍስሳና አሉ የተባሉ ታዋቂ ሰዎቿን ቀስቃሽ አድርጋ ይህን የዓለም ዋንጫ የማስተናገድ እድል አላገኘችም። አሜሪካም ሃያልነቷን ተጠቅማ ይህን እድል የግሏ ማድረግ አልቻለችም። እንግሊዝም ባላት ታላቅ ሊግና የእግር ኳስ ባህል ተማምና አዘጋጅነቱ ከእጇ እንደማይወጣ እርግጠኛ ነበረች። ሞሮኮን ጨምሮ ሌሎች አገራትም ለዚህ ታላቅ ዓለም አቀፍ ድግስ አዘጋጅነት ለመፎካከር ሞክረዋል።
እኤአ መስከረም 2 ቀን 2010 ነበር የዚህ ዓለም ዋንጫ አዘጋጅ አገር በሲውዘርላንድ ዙሪች በነበረ ስነ ስርአት የፊፋ የቀድሞ ፕሬዘዳንት ጆሴፍ ሴፕ ብላተር የ2022 የዓለም ዋንጫን የምታስተናግደው አገር ኳታር መሆኗን ያወጁት።
በሼህ መሐመድ ቢን አልታኒ የሚመራው የኳታር ልኡክ የፊፋን አዋጅ እንደሰማ ተቃቅፎ ደስታውን ለመግለጽ ወደ አገሩ እስኪመለስ አልጠበቀም ነበር። ሼሁ በዚያ መድረክ ባሰሙት ንግግርም ‹‹ነገ ዝግጅታችንን እንጀምራለን›› አሉ። ጨዋታው ገንዘብ ካለ በሰማይ መንገድ አለ ነውና ኳታር አካሄዱን ስላወቀችበት ከፊፋ ስራ አስፈጻሚ ኮሚቴ አባላት የ22ቱን ድምጽ በማግኘት የዓለም ዋንጫን ድግስ ለመጀመሪያ ጊዜ ወደ መካከለኛው ምስራቅ ወሰደችው።
የዓለም ዋንጫ ለዘመናት የየአገራቱ ታላላቅ ሊጎች ሰኔ ላይ ሲጠናቀቁ ይካሄዳል። ይህን ኳታር ላይ ለመተግበር በአገሪቱ ያለው ከፍተኛ ሙቀት ስለማይፈቅድ ወደ ሕዳር ተዘዋወረ። በዚህ ምክንያት ‹‹ሊጋችን ይጎዳል፣ የመርሃግብር መዛባትና ኪሳራ ይገጥመናል›› ያሉ አገራትን ማንም ጆሮ አልሰጣቸውም። በቆዳ ስፋት ትንሿና በነዳጅ ገንዘብ ኪሷ ያበጠው አገር የዓለም ዋንጫን የጊዜ ሰሌዳ አስቀየረች።
ኳታር ወግ አጥባቂነትና ሃይማኖተኝነት የተጫናት በመሆኗ የዓለም ዋንጫው ሁሉም ሰው የሚዝናናበት እንደማይሆን ብዙዎች ተችተዋል። የአገሪቱ ኤሚር ሼህ ሞሐመድ ቢን ታኒ ግን ከመላው ዓለም የሚመጣውን እንግዳ ካለምንም ልዩነት እንደምታስተናግድ ቃል ገብተው ሽር ጉዱን ጀመሩ። ለዚህም ስትል ኳታር በዓለም ዋንጫው ወቅት የአልኮል መጠጥን እስከ መፍቀድ ጨከነች።
ሩሲያ የ2018ቱን የዓለም ዋንጫ ለማዘጋጀት 11 ቢሊዮን ዶላር አውጥታለች። ብራዚሎች በ2014 ላዘጋጁት የዓለም ዋንጫ 15 ቢሊዮን ዶላር ነው ያፈሰሱት። ደቡብ አፍሪካም በ2010 የዓለም ዋንጫ 3 ነጥብ 6 ቢሊዮን ዶላር ነበር ያወጡት። ኳታር ግን እነዚህ አገራት ያወጡት ተደምሮ ካፈሰሱት መዋእለ ንዋይ በእጅጉ የበለጠ ለማውጣት አልሰሰተችም።
229 ቢሊዮን ዶላር መድባ በታሪክ ውዱን የዓለም ዋንጫ እውን አድርጋለች። የኳታር የዓለም ዋንጫ ሩሲያ ካወጣችው በአስራ ስድስት እጥፍ የላቀ ነው። አገራት ከአንድ ወር ለማይበልጥ የእግር ኳስ ድግስ ይህን ያህል ገንዘብ ለምን ያወጣሉ? የሚለው ጉዳይ ብዙዎችን ያነጋግራል። ብራዚልና ደቡብ አፍሪካ ያወጡትን ያህል ገቢ አላገኙም ተብለው የዓለም ዋንጫ አገራትን ለብክነትና ለኪሳራ የሚዳርግ መሆኑን የሚሞግቱ ብዙዎች ናቸው። አጠቃቀሙን ያወቁበት አገራት ግን በብዙ መንገድ ተጠቃሚ እንደሆኑ ይታመናል።
እንደ ፊፋ ግምት የኳታሩን የዓለም ዋንጫ ከ5 ቢሊዮን በላይ የዓለም ሕዝብ በቴሌቪዥን መስኮት ይከታተለዋል። ኳታርም ከዚህ የአንድ ወር ድግስ በትንሹ 17 ቢሊዮን ዶላር ገቢ እንደምታገኝ ተሰልቷል።
አገሪቱ ወደ አንድ ሚሊዮን የውጭ አገር ዜጎችን ለማስተናገድ ስምንት ስቴድየሞችንና ሌሎች መሰረተ ልማቶችን መገንባቷ በቀጣይ ዓመታት ቱሪዝምና አጠቃላይ ኢኮኖሚዋን ለማሳደግ ይጠቅማታል ተብሎ ይጠበቃል።
ኳታር ይህን የዓለም ዋንጫ ለማስተናገድ ስምንት ስቴድየሞችን ከመገንባትና ከማዘመን በተጨማሪ ዘመኑን የዋጁ ቴክኖሎጂዎችን ዘርግታለች። ለስቴድየም ግንባታ ብቻ ወደ 6 ነጥብ5 ቢሊዮን ዶላር ወጪ አድርጋለች። 36 ቢሊዮን ዶላር ደግሞ ለመጓጓዣና ሌሎች መሰረተ ልማቶች ፈሷል።
የኳታር የሆቴል ኢንቨስትመንት ከ15 ቢሊዮን ዶላር በላይ ወጥቶበታል። ፐርል የተባለውን እጅግ ብዙ ሰው የሚስተናገድበትን ሆቴልም ገንብታለች። አገሪቱ በዓለም ዋንጫው ምክንያት ከስቴድየሞች አልፎ አዲስ ንኡስ ከተማም ቆርቁራለች።
ሉሴል የተባለው አዲስ ንኡስ ከተማ 45 ቢሊዮን ዶላር ፈሶበት የለማ ስቴድየም፣ ዘመናዊ መኖሪያ፣ የገበያ ማዕከልና ሌላም የሕዝብ አገልግሎት የተሟላለት ነው፡፡
ይህም አገሪቱ ከዓለም ዋንጫው የምታተርፈው ቋሚ ሀብት ነው ተብሏል፡፡ የዓለም ዋንጫን ለማስተናገድ በነበረው ፉክክር ምራቅ የሚያስውጥ ገንዘብ ይዛ የቀረበችው ኳታርን ፊፋ ለመግፋት ድፍረቱ አልነበረውም፡፡
ለዚህ ድምፃቸውን ከሰጡ 22 የፊፋ ስራ አስፈፃሚ ኮሚቴ አባላት መካከል ግን 16ቱ በሙስናና በምዝበራ ቅሌት ተከሰዋል፡፡ ለዚህም ነው ካታር የዓለም ዋንጫውን ለማዘጋጀት በእግር ብቻ ሳይሆን በእጅም ጭምር ነው ወደ ዙሪች የሄደችው የሚባለው፡፡
የፊፋ የቀድሞው ፕሬዚዳንት ብላተር፣ የአውሮፓ እግር ኳስ ማህበር ፕሬዚዳንት የነበረው ሚሼል ፕላቲኒና ሌሎችም ታላላቅ የፊፋ አመራሮች በመጨረሻም በዚሁ ቅሌት ተዘፍቀው ተገኝተዋል፡፡ ለፊፋ ንቅዘት ምክንያት የሆነውም ይሄው የካታር የዓለም ዋንጫ አዘጋጅነት ይዞት የመጣው ጣጣ እንደሆነ ኋላ ላይ ተደርሶበታል፡፡
ቦጋለ አበበ
ታላቁ ሩጫ በኢትዮጵያ በየአመቱ በሚያካሂደው የ10 ኪሎ ሜትር የጎዳና ላይ የሩጫ ውድድር ከሃያ ዓመታት በላይ በዘለቀ ጉዞው ከውድድር የዘለለ ስኬቶችን አስመዝግቧል። ባለፉት ሁለት ዓመታት ከኮቪድ-19 ወረርሽኝ ስጋት ጋር በተያያዘ በተገደበ የተሳታፊዎች ቁጥር የተካሄደው ይህ እንደ ስሙ ታላቅ የሆነ ውድድር ዘንድሮ ከነ ሙሉ ግርማ ሞገሱ ተመልሶ አርባ ሺ ተሳታፊዎችን በመስቀል አደባባይ አፎካክሯል። ውድድሩ ትናንት ሲካሄድ በአረንጓዴ፣ቢጫና ቀይ የመሮጫ ካኒቴራዎች ያሸበረቁ ተሳታፊዎች አዲስ አበባን ገና በማለዳው ደምቃ እንድትታይ አድርገዋታል። ከኢትዮጵያውያን በተጨማሪ በርካታ የውጭ አገር ዜጎችም የውድድሩ ድምቀት በመሆን ታላቁ ሩጫ በኢትዮጵያ ከዓለም ምርጥ አስር የጎዳና ላይ የሩጫ ውድድሮች አንዱ የተሰኘው በምክንያት መሆኑን አስመስክረዋል።
ታላቁ ሩጫ በኢትዮጵያ ከሩጫም በላይ ነው። በዚህ ውድድር የኢትዮጵያ መልክ ከመሮጫ ካኒቴራዎቹ ጀምሮ ይገለጻል። የውድድሩ ማህበራዊ፣ ኢኮኖሚያዊ፣ ዲፕሎማሲያዊና ሌሎችም ጥቅሞች በተደጋጋሚ የሚገለጹና ሁሉም የሚረዳው ነው። ከዚህ በዘለለ በውድድሩ ላይ የሚስተዋሉ የተለያዩ ትእይንቶችና ልዩ ድባብ ታላቁ ሩጫ የኢትዮጵያ ውበት እንዲሁም አንድነት መገለጫ ሆኗል።
ውድድሩ ከስፖርታዊ ኩነት የዘለለ መሆኑ ዛሬ እንደ አዲስ የሚነገር ባይሆንም ደረጃውና የሚሰጠው ትኩረት ከዓመት ዓመት እየተመነደገ መጥቷል። የኢፌዴሪ ፕሬዚዳንት ሳህለወርቅ ዘውዴ በትናንቱ ውድድር ተገኝተው ሩጫውን ማስጀመራቸው ለዚህ አንዱ ማሳያ ነው። ታላቁ ሩጫ በኢትዮጵያ በተለይም ለአዲስ አበባ ከተማና ሕዝብ ልዩ ትርጉም አለው። ከንቲባ አዳነች አበቤም በትናንቱ ውድድር ተገኝተው ከፕሬዚዳንት ሣህለወርቅ ጋር ሩጫውን በማስጀመር ባስተላለፉት መልእክት “አብረን ስንሆን እናምራለን ፤ ኢትዮጵያችንም ከፍ ትላለች፣ የከተማችን ድምቀትና ውበት የሆነው የ2015 ሶፊ ማልት ታላቁ ሩጫ በኢትዮጵያ ዓለም አቀፍ የ 10 ኪሎ ሜትር ውድድርን አስጀምረናል፡፡
ታላቁ ሩጫ ለከተማችን ከስፖርታዊ ውድድርነቱም ባሻገር የአብሮነት፣ የሰላምና የፍቅር እንዲሁም የትብብር ተምሳሌት ጭምር ነው፡፡ የውድድሩ አዘጋጆች፣  በውድድሩ የተሳተፋችሁና አሸናፊ የሆናችሁ በሙሉ እንኳን ደስ አላችሁ፣ ፈጣሪ ኢትዮጵያንና ሕዝቦቿን አብዝቶ ይባርክ” ሲሉ ተደምጠዋል። በተጨማሪም ሌሎች ከፍተኛ የስራ ሃላፊዎች፣ የቀድሞ አትሌቶች እና የዘንድሮው ውድድር ተጋባዥ እንግዳ ኬንያዊቷ የኦሊምፒክ የማራቶን አሸናፊ ፔሬስ ጄፕቺርቺር ተገኝተዋል።
የቀድሞ የታላቁ ሩጫ በኢትዮጵያ ፕሬዚዳንት አቶ ኤርሚያስ አየለ ሩጫውን በባዶ ዕግሩ መሮጡ የትናንቱ ውድድር አንዱ ክስተት ነበር። የታላቁ ሩጫ ከጀመረበት ጊዜ አንስቶ የተሳተፈችበትን ሁሉንም ሜዳሊያዎች አድርጋ የሮጠችው ተሳታፊም ሌላኛዋ የሩጫው ክስተት ሆናለች።
በታዋቂ አትሌቶች መካከል የተካሄደው ውድድርም በድንቅ ፉክክር ታጅቦ ሲጠናቀቅ የ2013 ውድድር አሸናፊው አትሌት አቤ ጋሻው ከአማራ ማረሚያ ዳግም አሸናፊ መሆን ችሏል። አትሌት አቤ ጋሻው በታላቁ ሩጫ በኢትዮጵያ ሲያሸንፍ የዘንድሮው ሶስተኛ ድሉ ሆኖም ተመዝግቧል። እስከ ውድድሩ መጨረሻ ሜትሮች ድንቅ ፉክክር ማድረግ የቻለውና እስከ ቅርብ ጊዜ ድረስ በትልልቅ ዓለም አቀፍ ውድድሮች ላይ ጠንካራ የ3ሺ ሜትር መሰናክል ተፎካካሪ በመሆን የሚታወቀው አትሌት ሃይለማርያም አማረ ከፌዴራል ማረሚያ ሁለተኛ ሆኖ ሲያጠናቅቅ፣ አትሌት ገመቹ ዲዳ ከኢትዮኤሌክትሪክ ሶስተኛ ሆኖ አጠናቋል።
በሴቶቹ መካከል በተከናወነው እና ሌላ እልህ አስጨራሽ ፉክክር ባስተናገደው ውድድር ደግሞ አትሌት ትዕግስት ከተማ ኦሮሚያ ደንና ጥበቃ ኢንስቲትዩት በቀዳሚነት ስታጠናቅቅ፣ አትሌት መስታወት ፍቅር ከአዲስ አበባ ፖሊስ ሁለተኛ በመሆን ውድድሯን ጨርሳለች። እልህ አስጨራሽ ፉክክር ያደረገችው የኢትዮጵያ ንግድ ባንኳ አትሌት ፎቴን ተስፋዬ ደግሞ ሶስተኛ በመሆን አጠናቃለች።
በውድድሩ አንደኛ ለወጡት አትሌት አቤ ጋሻው እና ትዕግስት ከተማ እያንዳንዳቸው የ150 ሺህ ብር ተሸላሚ ሆነዋል፡፡ በአምባሳደሮች ዘርፍ በሴቶች የተካሔደውን ውድድር በኢትዮጵያ የፊንላንድ አምባሳደር፣ በአውሮፓ ሕብረት የኢትዮጵያ አምባሳደር እና በኢትዮጵያ የአየርላንድ አምባሳደር በቅደም ተከተላቸው መሰረት ከአንደኛ እስከ ሦስተኛ ደረጃን ይዘው አጠናቀዋል፡፡ በአምባሳደር ዘርፍ ተወዳድረው ከአንደኛ እስከ ሦስተኛ ለወጡት ዕውቅና ተሰጥቷቸዋል፡፡
ቦጋለ አበበ
አዲስ ዘመን ህዳር 12/2015
የዓለም ህዝብ የመግባቢያ ቋንቋ የሆነው የእግር ኳስ ትልቁ ውድድር ዓለም ዋንጫ፤ ዛሬ በአረብ ምድር ለመጀመሪያ ጊዜ ይካሄዳል። ትንሿ አገር ኳታር እጅግ ከፍተኛ መዋለነዋይ ያወጣችበትን 22ኛውን የዓለም ዋንጫ በደማቅ ሁኔታ ታስጀምራለች። ባህላዊውን የአረብ ጎጆ ቅርጽ የያዘውና በሰሜን ዶሃ የተገነባው ግዙፉ የአል ባይት ስታዲየም ደግሞ የዛሬውን የመክፈቻ መርሃ ግብር ያስተናግዳል።
በዚህ ተናፋቂ በሆነው የዓለም ዋንጫ አዘጋጇ ኳታር ለመጀመሪያ ጊዜ የውድድሩ ተካፋይ ትሆናለች። ብራዚላውያን ደግሞ ስድስተኛውን ዋንጫ በማንሳት ክብረወሰኑን ከእጃቸው ላለማውጣት ይፋለማሉ። በቅርቡ ንግስታቸውን ያጡት እንግሊዛውያንም እአአ ከ1966 ወዲህ ያላነሱትን ዋንጫ ኳታር ላይ ለማንሳት ተስፋ አድርገዋል። የወቅቱ የዓለም የእግር ኳስ ኮከብና ጠበብቶች ሊዮኔል ሜሲና ክርስቲያኖ ሮናልዶ ምናልባትም ከዚህ በኋላ በማይሳተፉበት በዚህ ውድድር በዋንጫ የታጀበ ታሪክ ለማስመዝገብ ወጥነዋል። ወጣት ተጫዋቾችም ብቃታቸውን ለማሳየት ለአገራቸውም ዋንጫውን ለማንሳት ጅማሬውን ዛሬ በሚያደርገው የዓለም ዋንጫ ተሰይመዋል።
ከዛሬ ጀምሮም ከ32 ብሄራዊ ቡድኖች የተወጣጡ ከ800 በላይ የእግር ኳስ ተጫዋቾች በስምንቱ የኳታር ስታዲየሞች የዋንጫ ፉክክራቸውን ያካሂዳሉ። እአአ የ2019 የዓለም አትሌቲክስ ቻምፒዮናን ያስተናገደችው ትንሿ አገር ኳታር ይህንን ውድድር ተከትሎ ለስታዲየሞች፣ ለሆቴሎች፣ ለመንገድና ሌሎች መሰረተ ግንባታዎች ከ220 ቢሊየን የአሜሪካን ዶላር አውጥታለች። ይህ ደግሞ እስካሁን ከተካሄዱ የዓለም ዋንጫዎች መካከል ውዱ አድርጎታል።
እምብዛም የእግር ኳስ ታሪክ የሌላት ኳታር ሰባት ስታዲየሞችን ለዚህ ውድድር ያስገነባች ሲሆኑ፤ በጀርመናዊው አርክቴክት አልበርት ስፒር እና ባልደረቦቹ የተነደፉም ናቸው። ግዙፍና እጅግ ዘመናዊ ቴክኖሎጂ የተገጠመላቸው ስታዲየሞቹ እያንዳንዳቸው ከ40ሺ እስከ 80ሺ ደጋፊዎችን የሚያስተናግዱም ናቸው። አስገራሚው ነገር ደግሞ አገሪቷ እጅግ ትንሽ ከመሆኗ የተነሳ በእያንዳንዱ ስታዲየም መካከል ያለው ልዩነት ከ60 ኪሎ ሜትር አይሰፋም፤ ሩቅ የሚባለው ብቸኛው ስታዲየም ርቀትም ቢሆን 90 ኪሎ ሜትር በመሆኑ ደጋፊዎች በቀላሉ የሚፈልጉትን ጨዋታ በቅርብ ርቀት ተመልክተው ወደ ሌሎች ስታዲየሞችም የመጓዝ እድልን የሚያስገኝላቸው ይሆናል።
ኳታር እጅግ ከፍተኛ የሚባል ሙቀት ያለባት አገር እንደመሆኗ ቀን ቀን ሙቀቱ በተለየ ሁኔታ ያይላል። ታዲያ ይህ ሁኔታ ውድድሩን በበላይነት ለሚመራው ፊፋም ሆነ ለእግር ኳስ ቤተሰቡ አሳሳቢ እንደመሆኑ ኳታር በተለየ ትኩረት የሰራችበት መሆኑን ነው ያሳወቀችው። ይኸውም በስምንቱም ስታዲየሞች የአየር ማቀዝቀዣ ቴክኖሎጂዎችን ዝግጁ በመደረጋቸው በሜዳ ላይ ለተጫዋቾችም ሆነ ለተመልካች ስጋቱ የሚቀረፍበት መንገድ ተመቻችቷል።
በዚህ የዓለም ዋንጫ በፊፋ በኩል 36ዳኞች፣ 69 ረዳት ዳኞች፣ 24 የቪድዮ ዳኞች ዝግጁ መሆናቸው ታውቋል። ካለፈው ጊዜ ለየት የሚያደርገው ደግሞ ለመጀመሪያ ጊዜ ሴት ዳኞች የተካተቱበት የወንዶች ዓለም ዋንጫ በመሆኑ ነው። እንስቶቹ ዳኞች ሶስት ሲሆኑ፤ ፈረንሳዊቷ ስቴፋኒ ፍራፖርት፣ ሩዋንዳዊቷ ሳሊማ ሙካንሳንጋ እና ጃፓናዊቷ ዮሺሚ ያማሺታ ናቸው። የዓለም ዋንጫ አስቀድሞ በሚካሄድበት የፈረንጆቹ በጋማ ወቅት በረሃማዋ ኳታር እጅግ አስቸጋሪ የአየር ሁኔታ የምታስተናግድበት እንደመሆኑ ፊፋ ወደ ህዳር ወር ሊቀይረው ችሏል። አጭሩ የዓለም ዋንጫ የተሰኘው የኳታሩ የዓለም ዋንጫ 64 ጨዋታዎችን በ28 ቀናት አካሂዶ ለማጠናቀቅ ነው የታቀደው። ኳሷ በአዲዳስ የተመረተች ሲሆን፤ መጠሪያውም ‹‹አል ሪህላ›› ጉዞው የሚል ትርጓሜ ያለው መሆኑም ታውቋል።
ብርሃን ፈይሳ
አዲስ ዘመን እሁድ ኀዳር 11 ቀን 2015 ዓ.ም
ታላቁ ሩጫ በኢትዮጵያ በየዓመቱ አዲስ አበባ ላይ የሚያካሂደው እውቅ የአስር ኪሎ ሜትር የጎዳና ላይ ውድድር ዛሬ ከማለዳ ጀምሮ እየተካሄደ ይገኛል። አርባ ሺ ህዝብ የሚሳተፍበት ይህ እንደ ስሙ ታላቅ የሆነ የጎዳና ላይ ውድድር መካሄድ ከጀመረም ዛሬ ሃያ ሁለተኛ ዓመቱን ደፍኗል።
የውድድሩ አዘጋጆችም ይህንን አስመልክተው ትናንት የቅድመ ውድድር መግለጫ የሰጡ ሲሆን ከትናንት በስቲያ ምሽትም በሃይሌ ግራንድ ሆቴል ውድድሩ ትልቅ ደረጃ እንዲደርስ አስተዋጽኦ ላበረከቱ ባለድርሻ አካላት እውቅና ተሰጥቷል።
ታላቁ ሩጫ በኢትዮጵያ 22ኛ ዓመቱን አስመልክቶ ባዘጋጀው የእውቅና መርሐግብር ለአትሌቶችና ሌሎች ባለድርሻ አካላት ሲሰጥ “ኢትዮጵያዊነቴ ያኮራኛል” በሚል መሪ ሀሳብ ደምቆ አምሽቷል።
በእውቅና መርሃ ግብሩ በወንዶች አትሌት ፀጋዬ ከበደ፣ ኮማንደር አትሌት ሞስነት ገረመው እና አትሌት ታምራት ቶላ ፤በሴቶች ውዴ አያሌው፣ አሰለፈች መርጊያ እና ያለምዘርፍ የኋላው የእውቅና ሽልማት የተሰጣቸው አትሌቶች ናቸው።
አትሌቶቹ የታላቁ ሩጫ በኢትዮጵያ የጎዳና ላይ ሩጫ ውድድር ለስኬታቸው መነሻ እንደሆናቸውና ከአትሌቲክሱ ማህበረሰብ ጋር እንዲተዋወቁ እድል እንደፈጠረላቸው ተናግረዋል።
ከአትሌቶቹ በተጨማሪ የቱሪዝም ሚኒስትር፣ የአዲስ አበባ ከተማ አስተዳደር፣ የኢትዮጵያ ፌዴራል ፖሊስና የአዲስ አበባ ፖሊስ በታላቁ ሩጫ በኢትዮጵያ የእውቅና ሽልማት ያገኙ ተቋማት ናቸው።
በእውቅና መርሐ ግብሩ ላይ የሕዝብ ተወካዮች ምክር ቤት አፈ-ጉባኤ አቶ ታገሰ ጫፎ፣ የቱሪዝም ሚኒስትር አምባሳደር ናሲሴ ጫሊ፣ አትሌት ኃይሌ ገብረ ሥላሴ፣ ታዋቂ አትሌቶች፣ የመገናኛ ብዙሃን አመራሮችና ጥሪ የተደረገላቸው እንግዶች ተገኝተዋል።
የእውቅና ሽልማቱ ከተበረከተላቸው ተቋማት መካከል አንዱ የአዲስ አበባ ከተማ አስተዳደር ወጣቶችና ስፖርት ቢሮ ሲሆን የቢሮው ኃላፊ አቶ አብርሃም ታደሰ ከኢፌዴሪ የህዝብ ተወካዮች አፈ ጉባኤ ታደሰ ጫፎ እጅ ሽልማቱን ተቀብለዋል።
በ1993 ዓ.ም በጀግናው አትሌት ሻለቃ ኃይሌ ገብረስላሴ አንድ ብሎ የጀመረው ታላቁ ሩጫ በኢትዮጵያ የአፍሪካ መዲና በሆነችው አዲስ አበባ ከተማ ከሩጫ ውድድርነቱ በዘለለ የማህበረሰብ ጤናን በመጠበቅ እና እንደ ፌስቲቫል በማገልገል በበርካታ የመዲናዋ ነዋሪዎች እየተዘወተረ የሚገኝ ውድድር መሆኑ ይታወቃል።
የአዲስ አበባ ከተማ አስተዳደር ወጣቶችና ስፖርት ቢሮ ታላቁ ሩጫ ለከተማዋ ገጽታ ግንባታ እና የቱሪዝም ምንጭ መሆኑን ተከትሎ በጋራ ለመስራት የሁለትዮሽ ስምምነት ከተፈራረመ ጀምሮ ለውድድሩ ከፍተኛ ድጋፍ በማድረጉ እና አብሮ በመስራቱ እውቅናውን እንዳገኘ በመድረኩ ተገልጿል።
ታላቁ ሩጫ በኢትዮጵያ በአስር ኪሎ ሜትር ውድድሩ እንደተለመደው ታላላቅ የአለማችንን አትሌቶች በውድድሩ እንዲታደሙ የሚጋብዝ ሲሆን በዛሬውም ውድድር የኬንያ ታዋቂ አትሌቶች በክብር እንግድነት ይገኛሉ::
ኬንያዊቷ የረጅም ርቀት አትሌት ፔሬስ ጄፕቺርቺር እና የኬንያ የቀድሞ የረጅም ርቀት ሯጭ ሞሰስ ታኑይ የ2015 ታላቁ ሩጫ በኢትዮጵያ ዓለም አቀፍ 10 ኪሎ ሜትር ውድድር ላይ በክብር እንግድነት የሚታደሙ ይሆናል።
ውድድሩ ዛሬ ማለዳ መነሻውንና መድረሻውን መስቀል አደባባይ በማድረግ ሲካሄድ ፔሬስ ጄፕቺርቺር በውድድሩ ላይ ለመታደም ከነቤተሰቧ ከቀናት በፊት አዲስ አበባ መግባቷ ይታወቃል።
ከኬንያውያን በተጨማሪ ሁለት የዩጋንዳ አትሌቶች በዛሬው ውድድር ላይ እንደሚሳተፉ ተገልጿል። ለውድድሩ ሽፋን ለመስጠትም የኬንያ መገናኛ ብዙሃን ወደ አዲስ አበባ እንደመጡም ተነግሯል።
ፒሬስ ጄፕቺርቺር የኬንያ የቀድሞ የረጅም ርቀት ሯጭ ማሪ ኬይታኒ አርአያ በማድረግ ወደ አትሌቲክሱ የገባች ኮከብ ስትሆን፣ እ.አ.አ በ2013 ጎዳና ላይ ሩጫ ነበር መወዳደር የጀመረችው፡፡ እ.አ.አ. 2021 በቶኪዮ ኦሊምፒክ የማራቶን ውድድር እንዲሁም በኒውዮርክ ማራቶን ማሸነፍ እንደቻለችም ይታወቃል፡፡ እ.አ.አ. በ2022 ደግሞ የቦስተን ማራቶንን አሸንፋለች።
ፔሬስ እ.አ.አ. በ2016 እና 2020 ሁለት ጊዜ የዓለም ግማሽ ማራቶን ውድድር አሸናፊም ሆናለች። ሌላኛው የኬንያ የቀድሞ የረጅም ርቀት ሯጭ ሞሰስ ታኑይ በዛሬው የታላቁ ሩጫ በኢትዮጵያ ውድድር ላይ የሚገኝ ኮከብ ሲሆን፣ ይህ የ57 ዓመት አትሌት በ1993 በጀርመን ስቱትጋርት በተካሄደው አራተኛው የዓለም አትሌቲክስ ቻምፒዮና በ10 ሺ ሜትር ውድድር አትሌት ሻለቃ ኃይሌ ገብረስላሴ ተከትሎ ሁለተኛ መውጣቱ ይታወሳል። ሞሰስ ታኑይ በኬንያ ኤልዶሬት ከተማ የሚካሄደው የማራቶን ውድድር ዋና አዘጋጅ መሆኑም ይታወቃል፡፡
ቦጋለ አበበ
አዲስ ዘመን  ኅዳር 10/ 2015 ዓ.ም
የኦሮሚያ ትምህርት ቤቶች የእግር ኳስ ውድድር በአዳማ ሳይንስና ቴክኖሎጂ ዩኒቨርሲቲ ስቴድየም እየተካሄደ ነው። አስራ ስድስትና ከዚያ በታች እድሜ ላይ በሚገኙ ተማሪዎች መካከል በሁለቱም ጾታ በሚካሄደው ውድድር ከኦሮሚያ ክልል የተውጣጡ በርካታ ትምህርት ቤቶች እየተሳተፉ ይገኛሉ።
ውድድሩ ከትናንት በስቲያ ሲጀመር በስፍራው ተገኝተው ንግግር ያደረጉት የኦሮሚያ ትምህርት ቢሮ ኃላፊ ዶክተር ቶላ በሪሶ ውድድሩ ፓንአፍሪካኒዝምን ለማጠናከር የሚካሄድ መሆኑን ገልጸው፣ በእያንዳንዱ ክልል መሰል ውድድሮች ተካሂደው በአገር አቀፍ ውድድር ከተለዩ በኋላ ዩጋንዳ ላይ በሚካሄደው የፓንአፍሪካኒዝም ውድድር ላይ ኢትዮጵያን እንዲወክሉ የሚያስችል መሆኑን ተናግረዋል። እንደ ኃላፊው ገለጻ፣ የክልሉ ትምህርት ቢሮ ይህን ውድድር ሲያካሂድ ዋንጫ ለማሸነፍ ብቻ ሳይሆን የፓንአፍሪካኒዝም ጽንሰ ሃሳብ በተማሪዎች ውስጥ በደንብ እንዲሰርጽ ለማድረግ ታስቦ ነው እየተካሄደ የሚገኘው። በቀጣይ አህጉሪቱን የሚመሩት ተማሪዎች እንደመሆናቸው አፍሪካ በኢኮኖሚ፣ ፖለቲካ፣ ባህልና ሌሎችም ዘርፎች ጠንክራ እንድትወጣ ተማሪዎች ላይ መስራት ያስፈልጋል። መሰል ውድድሮችም ለዚህ አስተዋጿቸው ትልቅ በመሆኑ በስፋት እየተሰራባቸው ይገኛል። “ተማሪዎች የነገ አገር ተረካቢና ገንቢዎች ናቸው፣ አባቶቻችን የተጠናከረች አፍሪካን ለመገንባት ጥረት ሲያደርጉ ቆይተዋል፣ ይህን ታሪክ ተማሪዎች አጠናክረው እንዲቀጥሉና ኃላፊነት ለመውሰድ እንዲዘጋጁ ማሳሰብ እፈልጋለሁ” ያሉት ኃላፊው ይህ የፓንአፍሪካኒዝም ውድድር እግር ኳስ ላይ ብቻ ትኩረት ያደረገ ቢሆንም በቀጣይ በሌሎች ስፖርቶችም ለማስፋት ጥረት እየተደረገ መሆኑን ጠቁመዋል። ለዚህም ትምህርት ቢሮው ከክልሉ ወጣቶችና ስፖርት ቢሮ ጋር በጋራ ለመስራት የስምምነት ሰነድ እንደሚፈራረም ተናግረዋል። የዚህ ስምምነት አላማም ስፖርትን ከትምህርት ቤቶች ለመጀመር የሚያስችል ነው። በዚህም በሃያ የስፖርት አይነቶች በሁሉም ትምህርት ቤቶች ውድድሮችን ለማካሄድ ይረዳል ተብሎ ይጠበቃል። ይህም ከዚህ ዓመት ጀምሮ በዘላቂነት እንደሚቀጥል ኃላፊው አስረድተዋል።
የኦሮሚያ ወጣቶችና ስፖርት ቢሮ ኃላፊ ወይዘሮ ሰሚራ አብደላ ለመገናኛ ብዙሃን በሰጡት አስተያየት፣ ከአመት በፊት የፓን አፍሪካኒዝም የእግር ኳስ ውድድር ላይ ኢትዮጵያን ወክሎ የተሳተፈ ትምህርት ቤት ከኦሮሚያ ክልል መመረጡን አስታውሰዋል። ዘንድሮም በአገር አቀፍ ውድድር ላይ ክልሉን የሚወክል ትምህርት ቤት ለመምረጥ በአዳማ ውድድር እየተካሄደ መሆኑን ኃላፊዋ ጠቁመው ይህም በአፍሪካ መድረክ ኢትዮጵያን የሚወክል ትምህርት ቤት ዳግም ከዚሁ ክልል ለማስመረጥ የሚደረገው ጥረት አንድ አካል መሆኑን አስረድተዋል። ከዚህ በፊት ለረጅም ዓመታት በአገር አቀፍ ደረጃም እንደ ክልልም የትምህርት ቤቶች ውድድር ሲካሄድ መቆየቱን የጠቆሙት ኃላፊዋ፣ በ2011 ዓ.ም አገር አቀፉ የትምህርት ቤቶች ውድድር መቀሌ ላይ ከተካሄደ በኋላ 2013 ላይ መካሄድ የነበረበት ቢሆንም በኮቪድ- 19 ወረርሽኝ መከሰት ሳይካሄድ መቅረቱን ጠቅሰዋል። ዘንድሮ ግን በአዲስ መልክ ቢሮው ሰነድ አዘጋጅቶ ከትምህርት ቢሮ ጋር በመተባበር ውድድሩን ማካሄድ ችሏል። “በስፖርት ትልቁ ተስፋ የሚገኘው ታዳጊዎች ላይ ነው፣ ታዳጊዎችን ለማግኘት ደግሞ ትምህርት ቤቶች ላይ ትኩረት አድርገናል” ያሉት ወይዘሮ ጠይባ በክልሉ ከስር ጀምሮ በእያንዳንዱ የመዋቅር ደረጃ ውድድሮች በስፋት እንደሚካሄዱ አስረድተዋል። ለዚህም ከክልሉ ትምህርት ቢሮ ጋር በጋራ ለመስራት የሚያስችል ሰነድ ከትናንት በስቲያ ተፈርሟል።
የፓን አፍሪካኒዝም የእግር ኳስ ውድድር ከዓመት በፊት ለመጀመሪያ ጊዜ በኮንጎ ሲካሄድ ኦሮሚያ ክልል የአምቦ ሁለተኛ ደረጃ ትምህርት ቤት ኢትዮጵያን ወክሎ እንዲወዳደር ማስመረጥ ችሏል። በዚያም ውድድር ክልሉ ጥሩ ተፎካካሪ በመሆን አራተኛ ደረጃን ይዞ ከማጠናቀቅ ባለፈ ጥሩ ልምድ ይዞ መመለሱን ኃላፊዋ ተናግረዋል። በፊፋም ሰዎች በተለይም ከእድሜ ተገቢነት አኳያ አድናቆት ማግኘታቸውን ተናግረዋል። “የኦሮሚያ ክልል በሁሉም ስፖርቶች እምቅ አቅም አለው፣ ከእኛ የሚጠበቀው ይህን እምቅ አቅም አውጥቶ መጠቀም ነው” ያሉት ኃላፊዋ ኢትዮጵያን በዓለም አቀፍ መድረኮች የሚወክሉ ታዳጊዎችን ለማፍራት ቢሮው ሰፊ ስራ እያከናወነ እንደሚገኝ ገልጸዋል።
እንደ ኃላፊዋ ገለፃ፣ ትምህርት ቤቶች ሲመሰረቱ የስፖርት ሜዳዎች አላቸው፣ እነዚህን የስፖርት ሜዳዎች ተማሪዎች ከትምህርት ቀን ውጪም ክፍት ሆነው በነፃነት እንዲጠቀሙባቸው ለማድረግ ጥረት እየተደረገ ነው፡፡ በየትምህርት ቤቶቹ የሚገኙ የስፖርት ባለሙያዎችም እውቀታቸውን እንዲያካፍሉና ስፖርትን እንዲያስፋፉ ይፈለጋል፡፡ ከዚያ ባሻገር ቢሮው የማህበረሰብ ስፖርትን የማስፋት ፍላጎት አለው፣ ለዚህም ተማሪዎች ልምዱን እንዲያዳብሩ የሚያስችል የስምምነት ሰነድ ከትምህርት ቢሮው ጋር እንደተፈረመ ኃላፊዋ አስረድተዋል፡፡
ቦጋለ አበበ
አዲስ ዘመን  ኅዳር 9/ 2015 ዓ.ም
ከቅርብ ዓመታት ወዲህ ኢትዮጵያ እምብዛም በማትታወቅባቸው ስፖርቶች ተስፋ ያለው ውጤት እያስመዘገበች ትገኛለች። ይህ የተገኘው ደግሞ በዓለም አቀፍ ውድድሮች ላይ ሀገራቸውን ወክለው ተካፋይ በሆኑ ታዳጊዎች ነው። በእርግጥም መሰረቱን በታዳጊዎች ላይ ያደረገ ስፖርት ውጤታማ የመሆን እድሉ ከፍተኛ ነው። በዚህም ምክንያት ሀገራት በታዳጊና ወጣቶች ላይ በማተኮር እና ከፍተኛ ወጪ በማውጣት ይሰራሉ።
ስፖርተኞችን ከታዳጊነታቸው አንስቶ በዘመናዊ ስልጠና አቅማቸውን ማጎልበት እንዲሁም ልምድ እንዲያገኙ በውድድሮች ላይ ማሳተፍ ሀገርን ለረጅም ጊዜ በስኬታማነት እንዲወክሉ በማድረግ ረገድ ያለው ጠቀሜታ ከፍተኛ ነው። በመሆኑም በሀገር አቀፍ ደረጃ የታዳጊ ፕሮጀክቶች አተኩሮ የሚሰራ ፕሮግራም ተቀርጾ እየተሰራበት ይገኛል። ከትምህርት ቤቶችና ከፕሮጀክቶች የተገኙ ታዳጊ ስፖርተኞችም በእድሜያቸው ከሚካሄድ ውድድር ባለፈ በዓለም አቀፍ ደረጃ ሀገርን እስከማኩራት መድረሳቸውም በተግባር እየታየ ይገኛል። ለአብነት ያህልም ኢትዮጵያ በማትታወቅበት የወርልድ ቴኳንዶ ስፖርት ከዓለም ቻምፒዮና እስከ ኦሊምፒክ የደረሰ ተሳትፎ ያገኘችው በታዳጊ ስፖርተኛ ነው። በቅርቡም በፈረስ ስፖርት የተገኘውን ስኬት ማንሳት ይቻላል።
ይህንን ተከትሎም የኢትዮጵያ ውሃ ስፖርቶች ፌዴሬሽን ታዳጊ ዋናተኞችን የሚያበረታታና ስፖርቱንም በዘላቂነት ለማሳደግ የሚችል እንቅስቃሴ በማድረግ ላይ ይገኛል። የአፍሪካ የውሃ ማማ በመባል የምትታወቀው ኢትዮጵያ ካላት የተፈጥሮ ጸጋ አንጻር ምቹ ከሆኑ ስፖርቶች መካከል አንዱ የውሃ ዋና ነው። ሀገሪቷ በውሃ ሃብት የበለጸገች ትሁን እንጂ በስፖርቱ ያለችበት ሁኔታ እንዲሁም ተዘውታሪነት ግን አነስተኛ ሊባል የሚችል ነው። ከዚህ ባለፈ ከዚህ ቀደም በተካሄዱ ሁለት ኦሊምፒኮች ላይ (ሪዮ እና ቶኪዮ ኦሊምፒኮች) በውዝግብ የታጀበ ተሳትፎ ማድረጓ ስፖርቱ ያለው ስም እንዲጠለሽ ምክንያት ሆኗል።
ከቅርብ ጊዜ ወዲህ ግን ትኩረቱን በተለይ ታዳጊዎች ላይ አድርጎ እየሰራ መሆኑን የኢትዮጵያ ውሃ ስፖርቶች ፌዴሬሽን ፕሬዚዳንት ወይዘሮ መሰረት ደምሱ ይጠቁማሉ። ለዚህ ማሳያ የሚሆነውም ከትላንት አንስቶ በታንዛኒያ እየተካሄደ ባለው የምስራቅ አፍሪካ ዞን ሶስት የውሃ ዋና ቻምፒዮና ላይ ኢትዮጵያ በታዳጊዎች እንድትወከል መደረጉን ነው። ቻምፒዮናው የሚካሄደው በተለያዩ የዕድሜ ደረጃዎች ቢሆንም ፌዴሬሽኑ የሚያሳትፈው ግን ከ14 እና 17 ዓመት በታች ዋናተኞችን ብቻ ነው። እነዚህ ስፖርተኞች የተመረጡት ከኢትዮጵያ ቻምፒዮና ላይ ሲሆን፤ በውድድሩ ተካፋይ የነበሩት ምንም ዓይነት የውድድር እድል ያላገኙና በታዳጊ ወጣቶች ፕሮጀክቶች የተወጣጡ ዋናተኞች ብቻ ነበሩ።
ይህም የሚደረገው እንደ ሀገር ለውጥ መምጣት ስላለበት እና ተተኪዎችን ለማፍራት እንደሆነም ፕሬዚዳንቷ ያስገነዝባሉ። ከቅርብ ጊዜ ወዲህም ፌዴሬሽኑ ከዓለም አቀፉ የውሃ ስፖርቶች ፌዴሬሽን ጋር በመሆን የታዳጊ ፕሮጀክቶችን በመቅረጽና የተለያዩ ድጋፎችንም በማድረግ እየሰራ ይገኛል። በተለያዩ ክልሎች ለተከፈቱት ፕሮጀክቶች የስልጠና መሳሪያዎች፣ የዋና ልብሶች እና ሌሎች ድጋፎችን ከመስጠት ባለፈ ከክልል የውሃ ስፖርት ፌዴሬሽኖች ጋር በቅርበት በመነጋገር እንዲሁም ክትትልና ቁጥጥር በማድረግም እየሰሩ መሆኑንም ጠቁመዋል።
የውሃ ስፖርት ከፍተኛ በጀት የሚጠይቅ መሆኑ ግልጽ ነው፤ ነገር ግን ባለው ነገር የተሻለ ለመሆን መስራት የሚለው በአሁኑ ወቅት ፌዴሬሽኑን እየመራ የሚገኘው የስራ አስፈጻሚ ኮሚቴ የአራት ዓመት የስራ ዕቅድ ነው። በመሆኑም የታዳጊ ፕሮጀክቶችን ከማቋቋምና ድጋፍ ከማድረግ ባለፈ፣ በሀገር ውስጥ ውድድሮችን በማዘጋጀትና በዓለም አቀፍ ውድድሮች ላይም በመሳተፍ ልምድ እንዲገኝ እየተደረገ መሆኑንም ወይዘሮ መሰረት ይገልጻሉ። ይህም በቶሎ ውጤታማ ባያደርግም በጊዜ ሂደት ግን በስፖርቱ ተተኪዎችን ለማፍራትና እንደሀገርም ስኬታማ ለመሆን የሚያስችል ነው። ለዚህም ባለድርሻ የሆኑ አካላት ሚናቸውን እንዲወጡና ከፌዴሬሽኑ ጎን እንዲቆሙም ነው ፕሬዚዳንቷ ጥሪ ያቀረቡት።
ብርሃን ፈይሳ
አዲስ ዘመን ህዳር 8/2015
የኢትዮጵያ ውሃ ስፖርቶች ብሔራዊ ቡድን በምስራቅ አፍሪካ የውሃ ዋና ቻምፒዮና ለመሳተፍ ትናንት ማለዳ ወደ ታንዛኒያ ዳሬ ሰላም ተጉዟል። ብሔራዊ ቡድኑ በ ታንዛንያ ዳሬሰላም በሚካሄደው በአፍሪካ ዞን ሶስት የምስራቅ አፍሪካ የውሃ ዋና ቻምፒዮና ላይ ለመሳተፍ መሆኑን ከኢትዮጵያ ውሃ ዋና ስፖርቶች ፌዴሬሽን የተገኘው መረጃ አመልክቷል።
ቻምፒዮናው በፈረንጆቹ ከህዳር 16 እስከ 20 የሚካሄድ ሲሆን፣ በዚህ ቻምፒዮና ላይ ኢትዮጵያን ወክለው ሁለት ታዳጊ የውሃ ዋና ስፖርተኞች እንደሚሳተፉ ታውቋል። ኢትዮጵያን ወክለው በቻምፒዮናው የሚሳተፉት ታዳጊዎቹ በ17 ዓመትና በ14 ዓመት የእድሜ ካታጎሪ የሚወዳደሩ መሆናቸውም ከፌዴሬሽኑ መረጃ ለማወቅ ተችሏል።
ከፌዴሬሽኑ የተገኘው መረጃ እንደሚያመለክተው በቻምፒዮናው ኢትዮጵያን ወክሎ የሚወዳደረው ብሔራዊ ቡድን በጊዮን ሆቴል ልምምድ ሲያደርግ ቆይቷል። እነዚህ ታዳጊዎች ባለፈው ነሐሴ ላይ ብሔራዊ ፌዴሬሽኑ በቢሾፍቱ ምንም የውሃ ዋና የውድድር እድል ላላገኙ ታዳጊዎች ባዘጋጀው ውድድር ላይ ተሳታፊ የነበሩና የተሻለ ውጤት ያስመዘገቡ መሆናቸውም ተጠቁሟል።
ይህም ብሔራዊ ፌዴሬሽኑ ኢትዮጵያ በውሃ ዋና ስፖርት ተተኪና ውጤታማ ስፖርተኞችን ለማፍራት በታዳጊዎች ላይ ለመስራት በተያዘው የትኩረት አቅጣጫው መሰረት በተግባር እየተንቀሳቀሰ መሆኑ አንዱ ማሳያ እንደሚሆን ፌዴሬሽኑ ገልጿል።
በውድድሩ የሚሳተፈው ብሔራዊ ቡድን ወደ ዳሬሰላም ሲያቀና የፌዴሬሽኑ ፕሬዚዳንት ወይዘሮ መሰረት ደምሱን ጨምሮ፣ የፌዴሬሽኑ የስራ አስፈጻሚ ኮሚቴ አባላት፣ የጽህፈት ቤቱ ኃላፊ እንዲሁም የታዳጊ ስፖርተኞቹ ወላጆች ተገኝተው አሸኛኘት በማድረግ መልካም እድል እንዲገጥማቸው ተመኝተዋል።
በወቅቱም ፕሬዚዳንቷ ወይዘሮ መሠረት ደምሱ፣ “ብሔራዊ ፌዴሬሽኑ ባለው አቅም ሁሉ ከጎናችሁ ይቆማል፣ እናንተም ያላችሁን አቅምና ችሎታ ሁሉ ተጠቅማችሁ ለወከላችሁት ህዝብ ጥሩ ውጤት ለማምጣት ጠንክሩ” በማለት ለታዳጊዎቹ የመልካም እድል ምኞታቸውን ገልጸዋል።
ፕሬዚዳንቷ አክለውም፣ ፌዴሬሽኑ ተተኪዎችን ለማፍራት ባስቀመጠው አቅጣጫ መሰረት በቀጣይም አውስትራሊያ በሚካሄደው የዓለም የውሃ ዋና ቻምፒዮና ላይ የኢትዮጵያ ውሃ ዋና ስፖርቶች ብሔራዊ ቡድን በታዳጊዎች እንደሚወከል ተናግረዋል።
የኢትዮጵያ ታዳጊ ወጣቶች የውሃ ዋና ቻምፒዮና ባለፈው ነሐሴ ለመጀመሪያ ጊዜ በቢሾፍቱ ከተማ የተካሄደ ሲሆን፣ በመኮንኖች የውሃ ዋና ገንዳ ላይ በነበረው ፉክክር ከክለቦችና ክልሎች የተውጣጡ በርካታ ታዳጊ ዋናተኞች አቅማቸውን ማሳየት ችለዋል።
በተለያዩ ስፖርቶች በሚካሄዱ የታዳጊ ወጣቶች ውድድሮች ላይ ከእድሜ ማጭበርበር ጋር በተያያዘ የሚስተዋሉ ችግሮችን በዚህ የውሃ ዋና ቻምፒዮና ለመቅረፍ አገር አቀፍ ፌዴሬሽኑ ጠንካራ ስራዎችን አከናውኖም የተሻለ ውጤት ማሳየት ችሏል። ይህም በቻምፒዮናው በትክክለኛ እድሜ ታዳጊ ወጣቶች የውድድር እድል አግኝተው ራሳቸውን የሚያሳዩበት አጋጣሚን እንደፈጠረ ማስተዋል ተችሏል።
አገር አቀፍ ቻምፒዮናው ኢትዮጵያ በውሃ ዋና ስፖርት በታዳጊና በወጣቶች ያላትን እምቅ አቅም ለመረዳት ያስቻለ ሲሆን፣ በስፖርቱ ወደ ፊት ኦሊምፒክን በመሳሰሉ ታላላቅ መድረኮች ኢትዮጵያን የሚወክሉ ተተኪዎችን ለማፍራት ትልቅ ተስፋ የታየበትም ነበር። ፌዴሬሽኑም በእድሜ ረገድ ዘወትር ለሚፈጠሩ ችግሮች ቀደም ብሎ ከክልሎችና ከክለቦች ጋር ተነጋግሮ መግባባት ላይ በመድረሱ ተወዳዳሪዎች በትክክለኛ እድሜያቸው ወደ ውድድር መምጣት ችለዋል። ፌዴሬሽኑም ይህን መልካም ጅምር በማስቀጠል ከባለድርሻ አካላት ጋር በቅርበት በመስራት በታዳጊ ወጣቶች ላይ ጠንካራ ስራ እየሰራ ይገኛል።
የዓለም አቀፉ ውሃ ስፖርቶች ማህበር (ፊና) በአፍሪካ ታዳጊ ወጣቶች ስፖርቱን ለማስፋፋትና በአህጉሪቱ ቀጣይ ትውልድ ላይ ያተኮሩ የተለያዩ እንቅስቃሴዎችን እያደረገ እንደሚገኝ ይታወቃል፡፡ በዳሬሰላም የሚካሄደውም ውድድር የዚህ እንቅስቃሴ አንድ አካል ነው ሲሆን የፊፋ ፕሬዚዳንት ሁሴን አል ሙሳላም ከእውቅ የስፖርቱ ኮከቦች ጋር የተለያዩ የአፍሪካ አገራትን እንደሚጎበኙ ታውቋል፡፡ ከነዚህም መካከል ኔዘርላንዳውያኑ የ2016 ሪዮ ኦሊምፒክ የስፖርቱ የወርቅ ሜዳሊያ አሸናፊ ፌሪ ዊርትማን፣ የሶስት ጊዜ የኦሊምፒክ ቻምፒዮኑ ራኖሚ ክሮሞዊጆ አፍሪካን ይጎበኛሉ፡፡ ለጉብኝቱ ከተመረጡ ሰባት የአፍሪካ አገራት መካከል አንዷ ኢትዮጵያ ስትሆን ቡሩንዲ፣ ጅቡቲ፣ ግብፅ፣ ርዋንዳ፣ ሶማሊያ፣ ዩጋንዳና ታንዛኒያ እንደሚገኙበት ታውቋል፡፡ ጉብኝቱ በነዚህ አገራት ውስጥ የውሃ ዋና ገንዳዎችን በስፋት ለወጣቶች ተደራሽ ለማድረግ መነሳሳትን እንደሚፈጥርም ተነግሯል፡፡
ቦጋለ አበበ
አዲስ ዘመን ህዳር 7/2015
ታሪካዊው የፌዴራል ማረሚያ ቤቶች ኮሚሽን የአትሌቲክስ ክለብ ለጀግናዋ አትሌት ኮማንደር ጥሩነሽ ዲባባ ልዩ የኒሻን ሽልማት አበረከተ። ክለቡ ባለፉት ሶስት ዓመታት ውጤት ላስመዘገቡ አትሌቶቹም የማዕረግና የገንዘብ ሽልማት አበርክቷል።
በኢትዮጵያ አትሌቲክስ ስፖርት ውጤታማ ከሆኑ ታሪካዊ የስፖርት ክለቦች መካከል አንዱ የሆነው የፌዴራል ማረሚያ ቤት ኮሚሽን በቀዳሚነት ተጠቃሽ ነው። ኦሊምፒክን ጨምሮ በተለያዩ ዓለም አቀፍ የአትሌቲክስ ውድድሮች ላይ ለአገራቸው በርካታ ሜዳሊያዎችን ማስመዝገብና አገራቸውን ማስጠራት የቻሉ አትሌቶችን አፍርቷል። ከእነዚህ መካከል ረዳት ኮሚሽነር ጀነራል ደራርቱ ቱሉ፣ ፋጡማ ሮባ እና ጥሩነሽ ዲባባ ብቻ 6 የወርቅ ሜዳሊያዎችን በኦሊምፒክ መድረክ መሰብሰብ ችለዋል። ይህንን ተከትሎም ጀግናዋ አትሌት ኮማንደር ጥሩነሽ ዲባባ የልዩ ኒሻን ተሸላሚ ልትሆን ችላለች። ሽልማቱ ከረዳት ኮሚሽነር ጄነራል ደራርቱ ቱሉ ቀጥሎ ለሁለተኛ ጊዜ መሆኑንም ለማወቅ ተችሏል።
አትሌቷ አገሯን በወከለችባቸው አራት ኦሊምፒኮች (አቴንስ፣ ቤጂንግ፣ ለንደን እና ሪዮ ኦሊምፒኮች) 3 የወርቅ እና 3 የነሃስ ሜዳሊዎችን አግኝታለች። ይህም በኢትዮጵያ የኦሊምፒክ ተሳትፎ ታሪክ በመድረኩ እንድትሆን አስችሏታል። ከረጅም ርቀት የምንጊዜም ስኬታማ የዓለም አትሌቶች አንዷ የሆነችው ጥሩነሽ ዲባባ ከኦሊምፒክ ባሻገር በዓለም አትሌቲክስ ቻምፒዮናም 5 የወርቅ እና 1 የነሃስ ሜዳሊያዎችን እንዲሁም በዓለም አገር አቋራጭ ቻምፒዮና እና የአፍሪካ ቻምፒዮናዎች 6 የወርቅና 3 የብር ሜዳሊያዎችን በማጥለቅ በአትሌቲክስ ሕይወት ወደር የሌለው ስኬት በመጎናፀፍ የአገሯን ባንዲራ አውለብልባለች። ይህንን ተከትሎም ክለቧ የክብር ሽልማቱን ሊያበረክትላት ችሏል። አትሌቷም በተሰጣት ሽልማት መደሰቷን ገልጻለች። በማረሚያ ቤት ስፖርት ክለብ ትንሽ ልጅ ሆና ተቀጥራ አሁን ለደረሰችበት ደረጃ መብቃቷንም ነው ጥሩነሽ ያመላከተችው። ‹‹የማረሚያ ቤት ስፖርት ክለብ ወጣት አትሌቶች ጠንክረው እንዲሰሩ፣ እንዲበረታቱና የተሻለ ደረጃ እንዲደርሱ ያደርጋል›› ያለችው አትሌቷ በተለያዩ የውድድር መስኮች ሁለት ወይንም ሶስት ወርቅ ከተገኘ አንዱ በማረሚያ ቤት አትሌት መሆኑን መግለጻንም ከኢትዮጵያ አትሌቲክስ ፌዴሬሽን የተገኘው መረጃ አመላክቷል።
በአራት የስፖርት ዓይነቶች አትሌቶችን የሚያሰለጥነው የፌደራል ማረሚያ ቤቶች ስፖርት ክለብ በየውድድር መስኩ ለብሄራዊ ቡድን ተመራጭ የሆኑ ስፖርተኞችን ያፈራና እያፈራም ያለ ስመጥር ክለብ ነው። ባለፉት ሶስት ዓመታትም 26 የወርቅ፣ 31 የብር እና 38 የነሃስ በድምሩ 95 ሜዳሊያዎችን በተጨማሪም 8 ዋንጫዎችን እና 47 ዲፕሎማዎችን በዓለም አቀፍ እና በአገር ውስጥ ውድድሮች ማግኘቱንም በሽልማት አሰጣጥ ስነ ስርዓቱ ላይ ተገልጻል። ይህ ውጤት የተመዘገበውም በ78 የክለቡ አትሌቶች ሲሆን፤ ለ34 ስፖርተኞች ከረዳት ሳጅን እስከ ኮማንደር ድረስ የማዕረግ ዕድገት ሲሰጥ፤ ለ19 ስፖርተኞች የገንዘብ እና ለ13 ስፖርተኞች ደግሞ የእርከን ጭማሪና የገንዘብ ሽልማት ተሰጥቷል።
የፌዴራል ማረሚያ ቤቶች ኮሚሽን በቅርቡ በኢትዮጵያ አትሌቲክስ ስፖርት ከፍተኛ ሚና በመጫወት ላይ ለሚገኙት የኢትዮጵያ አትሌቲክስ ፌዴሬሽን ፕሬዚዳንት ደራርቱ ቱሉ እንዲሁም አሰልጣኝ ሁሴን ሸቦ የረዳት ኮሚሽነር ጄነራል ማዕረግ መስጠቱ የሚታወስ ነው። ክለቡ በዚህ ወቅት በአትሌቲክስ ስፖርት በሁለቱም ጾታዎች 105 አትሌቶችን እያሰለጠነ የሚገኝ ሲሆን፤ በኦሪጎኑ የዓለም አትሌቲክስ ቻምፒዮና ኢትዮጵያ ካስመዘገበቻቸው አራት የወርቅ ሜዳሊያዎች መካከል ሁለቱ የተገኙት በዚሁ ክለብ አትሌቶች እንደነበር ይታወሳል።
ብርሃን ፈይሳ
አዲስ ዘመን  ኅዳር 6/ 2015 ዓ.ም
ዘንድሮ ለ22ኛ ጊዜ የሚካሄደው ታላቁ ሩጫ በኢትዮጵያ ሊካሄድ ጥቂት ቀናት ብቻ ይቀሩታል። በየዓመቱ ከ10 በላይ ውድድሮችን የሚያካሂደው ታላቁ ሩጫ በኢትዮጵያ፤ የውድድር ዕድልን ከመፍጠር ባለፈ ታዋቂ አትሌቶችን፣ የውጭ ዜጎችንና ዓለም አቀፍ የመገናኛ ብዙሃንን ትኩረት እየሳበ ይገኛል። ይህ የ10 ኪሎ ሜትር የጎዳና ላይ ውድድር ከስፖርታዊ ኩነትነቱ ባሻገር የሀገርን መልካም ገጽታ ከመገንባት አንጻር ከፍተኛ ሚና እየተጫወተም ነው።
በአፍሪካ በትልቅነቱ ቀዳሚ የሆነውና በዓለም አቀፍ ደረጃ ተወዳጅ ከሆኑ ምርጥ 10 የጎዳና ላይ የሩጫ ውድድሮች አንዱ የሆነው ታላቁ ሩጫ በኢትዮጵያ የዓለም አቀፉ የጎዳና ላይ ሩጫ ማህበር አባልም ነው። በ10ሺ ተሳታፊዎች የተጀመረው ይህ ውድድር በአሁኑ ወቅት 40ሺ ተሳታፊዎችን ለማግኘት ችሏል። ይህ ደግሞ በዓለም አቀፍ ደረጃ ከሚካሄዱ ትልልቅ የማራቶንና ሌሎች የጎዳና ላይ ውድድሮች ጋር ተፎካካሪ አድርጎታል። ይህም ኢትዮጵያውያን ታዋቂ አትሌቶች እንዲሁም የሌሎች አገራት ዝነኛ ሯጮች በተጋባዥነት በውድድሩ ላይ እንዲካፈሉ አስችሏል። በዚህም ምክንያት ውድድሩ ይበልጥ ትኩረት እያገኘ ከመምጣቱ ባለፈ በስፖርት ቱሪዝምን ከማስፋፋት አንጻር ትልቅ አስተዋጽኦ እያበረከተ ይገኛል።
ከጥቂት ቀናት በኋላ ውድድሩ ሲካሄድ የክብር እንግዳ በመሆን ኬንያዊቷ አትሌት ፔሬስ ጄፕቺርችር አዲስ አበባ እንደምትገኝ ታላቁ ሩጫ በኢትዮጵያ አሳውቋል። የ29 አመቷ ፔሬስ እአአ በ2021 የኒውዮርክ ማራቶንን እና የቶኪዮ ኦሊምፒክ የማራቶን ቻምፒዮን የሆነች አትሌት ናት። በዚህ ዓመት ደግሞ በግሩም ብቃት የቦስተን ማራቶንን አሸንፋለች። ፔሬስ እአአ የ2016 እና የ2020 የሁለት ጊዜ የዓለም ግማሽ ማራቶን አሸናፊም ናት፤ ፈጣን የማራቶን ሰዓቷ የሆነውን 2 ሰዓት ከ17 ደቂቃ ከ16 ሰከንድም ከሁለት ዓመት በፊት ነበር በቫሌንሲያ ማራቶን ያስመዘገበችው።
አትሌቷ ከታዋቂ ኢትዮጵያውያን አትሌቶች ጋርም በመፎካከር የምትታወቅ ሲሆን፤ አብራቸው በውድድር ላይ ከተሳተፈቻቸው አትሌቶች ውስጥ ያለምዘርፍ የኋላው፤ ደጊቱ አዝመራው፤ ነፃነት ጉደታ እና ዘይነባ ይመር ተጠቃሽ ናቸው። ወደ ኢትዮጵያ ስትመጣ የመጀመሪያዋ የሚሆነው ፔሬስ ውድድሩ ከመካሄዱ አንድ ቀን አስቀድማ ከባለቤቷ እና ልጇ ጋር በመምጣት እስከ ውድድሩ ቀን የምትቆይም ይሆናል።
ከፔሬስ ጄፕቺርችር ባለፈ ከኬንያ በዘንድሮው ውድድር ለመሳተፍ ከኬንያ የሚመጡ አትሌቶች መኖራቸውንም ከታላቁ ሩጫ በኢትዮጵያ የተገኘው መረጃ ይጠቁማል። ከእነዚህም መካከል ከአትሌት ሻለቃ ኃይሌ ገብረሥላሴ ጋር እአአ በ1993 የስቱትጋርት የዓለም ቻምፒዮና ላይ ታሪካዊ የ10ሺ ሜትር ውድድር ያደረገው ኬንያዊው አትሌት ሞሰስ ታኑይም የሚገኝ ይሆናል። ሞሰስ ታኑይ የኤልዶሬት ከተማ ማራቶን ውድድር ዋና አዘጋጅ መሆኑ ይታወቃል። በተጨማሪም ከተለያዩ የኬንያ መገናኛ ብዙሃን የሚመጡ ጋዜጠኞችም እንደሚኖሩ ይጠበቃል።
በአካል በአዲስ አበባ ጎዳናዎች ላይ ተገኝተው ከሚሮጡት ባለፈም ባሉበት አገር ሆነው በኢንተርኔት አማካይነት በሩጫው ላይ የሚሳተፉ የውጭ አገር ሯጮች መኖራቸውም አገርን በበጎ ከማስተዋወቅ ረገድ የሚኖረው ድርሻ ቀላል የሚባል አይደለም። ታላቁ ሩጫ በኢትዮጵያ ለአትሌቶች የውድድር መድረክን የሚፈጥር ከመሆኑ ባለፈ በርካታ አትሌቶች ከዚህ ውድድር በመነሳት በዓለም አቀፍ ደረጃ ታዋቂ ሊሆኑ ችለዋል። ታዋቂና በዓለም አቀፍ ደረጃ ውጤታማ የሆኑ እንደ እነ ኃይሌ ገብረሥላሴ፣ ገብረእግዚአብሔር ገብረማርያም፣ ጥሩነሽ ዲባባ፣… የመሳሰሉ አትሌቶችም ከዚህ ቀደም በውድድሩ ተካፍለዋል።
ከጊዜ ወደጊዜ በዚህ ውድድር ላይ በርካታ አትሌቶች ተካፋይ እየሆኑ ሲሆን፤ ቁጥሩን ከመቀነስና ጥራቱን ከመጠበቅ አንጻር አስቀድሞ የማጣሪያ ውድድር ተካሂዷል። ለተሳታፊዎችም በተለያዩ ጊዜያት የልምምድና የስልጠና መርሃ ግብሮች ተካሂደዋል።
ብርሃን ፈይሳ
አዲስ ዘመን ሰኞ ኀዳር 5 ቀን 2015 ዓ.ም
22ኛው የዓለም ዋንጫ ሊጀመር ሰባት ቀናት ብቻ ቀርተውታል። አውስትራሊያ መቶ ቢሊዮን ዶላር አፍስሳና አሉ የተባሉ ታዋቂ ሰዎቿን ቀስቃሽ አድርጋ ይህን የዓለም ዋንጫ የማስተናገድ እድል አላገኘችም። አሜሪካም ሃያልነቷን ተጠቅማ ይህን እድል የግሏ ማድረግ አልቻለችም። እንግሊዝም ባላት ታላቅ ሊግና የእግር ኳስ ባህል ተማምና አዘጋጅነቱ ከእጇ እንደማይወጣ እርግጠኛ ነበረች። ሞሮኮን ጨምሮ ሌሎች አገራትም ለዚህ ታላቅ ዓለም አቀፍ ድግስ አዘጋጅነት ለመፎካከር ሞክረዋል።
እኤአ መስከረም 2/ 2010 የዚህ ዓለም ዋንጫ አዘጋጅ አገር በሲውዘርላንድ ዙሪች ይፋ ተደርጓል። የፊፋ የቀድሞ ፕሬዘዳንት ጆሴፍ ሴፕ ብላተር የ2022 የዓለም ዋንጫን የምታስተናግደው አገር ኳታር መሆኗን በተዘጋጀው መድረክ አወጁ። በሼህ መሐመድ ቢን አልታኒ የሚመራው የኳታር ልኡክ የፊፋን አዋጅ እንደሰማ ተቃቅፎ ደስታውን ለመግለጽ ወደ አገሩ እስኪመለስ አልጠበቀም ነበር። ሼሁ በዚያ መድረክ ባሰሙት ንግግርም ‹‹ነገ ዝግጅታችንን እንጀምራለን›› አሉ። ጨዋታው ገንዘብ ካለ በሰማይ መንገድ አለ ነውና ኳታር አካሄዱን ስላወቀችበት ከፊፋ ስራ አስፈጻሚ ኮሚቴ አባላት የ22ቱን ድምጽ በማግኘት የዓለም ዋንጫን ድግስ ለመጀመሪያ ጊዜ ወደ መካከለኛው ምስራቅ ወሰደችው።
የዓለም ዋንጫ ለዘመናት የየአገራቱ ታላላቅ ሊጎች ሰኔ ላይ ሲጠናቀቁ ይካሄዳል። ይህን ኳታር ላይ ለመተግበር በአገሪቱ ያለው ከፍተኛ ሙቀት ስለማይፈቅድ ወደ ሕዳር ተዘዋወረ። በዚህ ምክንያት ‹‹ሊጋችን ይጎዳል፣ የመርሃግብር መዛባትና ኪሳራ ይገጥመናል›› ያሉ አገራትን ማንም ጆሮ አልሰጣቸውም። ትንሿና በነዳጅ ገንዘብ ኪሷ  ያበጠው አገር የዓለም ዋንጫን የጊዜ ሰሌዳ አስቀየረች።
ኳታር ወግ አጥባቂነትና ሃይማኖተኝነት የተጫናት በመሆኗ የዓለም ዋንጫው ሁሉም ሰው የሚዝናናበት እንደማይሆን ብዙዎች ተችተዋል። የአገሪቱ ኤሚር ሼህ ሞሐመድ ቢን ታኒ ግን ከመላው ዓለም የሚመጣውን እንግዳ ካለምንም ልዩነት እንደምታስተናግድ ቃል ገብተው ሽር ጉዱን ጀመሩ። ለዚህም ስትል ኳታር በዓለም ዋንጫው ወቅት የአልኮል መጠጥን እስከ መፍቀድ ጨከነች።
ሩሲያ የ2018ቱን የዓለም ዋንጫ ለማዘጋጀት 11 ቢሊዮን ዶላር አውጥታለች። ብራዚሎች በ2014 ላዘጋጁት የዓለም ዋንጫ 15 ቢሊዮን ዶላር ነው ያፈሰሱት። ደቡብ አፍሪካም በ2010 የዓለም ዋንጫ 3 ነጥብ 6 ቢሊዮን ዶላር ነበር ያወጡት። ኳታር ግን እነዚህ አገራት ያወጡት ተደምሮ ካፈሰሱት መዋእለ ንዋይ በእጅጉ የበለጠ ለማውጣት አልሰሰተችም። 229 ቢሊዮን ዶላር መድባ በታሪክ ውዱን የዓለም ዋንጫ እውን አድርጋለች። የኳታር የዓለም ዋንጫ ሩሲያ ካወጣችው በአስራ ስድስት እጥፍ የላቀ ነው። አገራት ከአንድ ወር ለማይበልጥ የእግር ኳስ ድግስ ይህን ያህል ገንዘብ ለምን ያወጣሉ? የሚለው ጉዳይ ብዙዎችን ያነጋግራል። ብራዚልና ደቡብ አፍሪካ ያወጡትን ያህል ገቢ አላገኙም ተብለው የዓለም ዋንጫ አገራትን ለብክነትና ለኪሳራ የሚዳርግ መሆኑን የሚሞግቱ ብዙዎች ናቸው። አጠቃቀሙን ያወቁበት አገራት ግን በብዙ መንገድ ተጠቃሚ እንደሆኑ ይታመናል።
እንደ ፊፋ ግምት የኳታሩን የዓለም ዋንጫ ከ5 ቢሊዮን በላይ የዓለም ሕዝብ በቴሌቪዥን መስኮት ይከታተለዋል። ኳታርም ከዚህ የአንድ ወር ድግስ በትንሹ 17 ቢሊዮን ዶላር ገቢ እንደምታገኝ ተሰልቷል። አገሪቱ ወደ አንድ ሚሊዮን የውጭ አገር ዜጎችን ለማስተናገድ ስምንት ስቴድየሞችንና ሌሎች መሰረተ ልማቶችን መገንባቷ በቀጣይ ዓመታት ቱሪዝምና አጠቃላይ ኢኮኖሚዋን ለማሳደግ ይጠቅማታል ተብሎ ይጠበቃል። ኳታር ይህን የዓለም ዋንጫ ለማስተናገድ ስምንት ስቴድየሞችን ከመገንባትና ከማዘመን በተጨማሪ ዘመኑን የዋጁ ቴክኖሎጂዎችን ዘርግታለች። ለስቴድየም ግንባታ ብቻ ወደ 6 ነጥብ5 ቢሊዮን ዶላር ወጪ አድርጋለች። 36 ቢሊዮን ዶላር ደግሞ ለመጓጓዣና ሌሎች መሰረተ ልማቶች ፈሷል። የኳታር የሆቴል ኢንቨስትመንት ከ15 ቢሊዮን ዶላር በላይ ወጥቶበታል። ፐርል የተባለውን እጅግ ብዙ ሰው የሚስተናገድበትን ሆቴልም ገንብታለች። አገሪቱ በዓለም ዋንጫው ምክንያት ከስቴድየሞች አልፎ አዲስ ንኡስ ከተማም ቆርቁራለች። ሉሴል የተባለው አዲስ ንኡስ ከተማ 45 ቢሊዮን ዶላር ፈሶበት የለማ ስቴድየም፣ ዘመናዊ መኖሪያ፣ የገበያ ማዕከልና ሌላም የሕዝብ አገልግሎት የተሟላለት ነው፡፡ ይህም አገሪቱ ከዓለም ዋንጫው የምታተርፈው ቋሚ ሀብት ነው ተብሏል፡፡ የዓለም ዋንጫን ለማስተናገድ በነበረው ፉክክር ምራቅ የሚያስውጥ ገንዘብ ይዛ የቀረበችው ካታርን ፊፋ ለመግፋት ድፍረቱ አልነበረውም፡፡ ለዚህ ድምፃቸውን ከሰጡ 22 የፊፋ ስራ አስፈፃሚ ኮሚቴ አባላት መካከል ግን 16ቱ በሙስናና በምዝበራ ቅሌት ተከሰዋል፡፡ ለዚህም ነው ካታር የዓለም ዋንጫውን ለማዘጋጀት በእግር ብቻ ሳይሆን በእጅም ጭምር ነው ወደ ዙሪች የሄደችው የሚባለው፡፡ የፊፋ የቀድሞው ፕሬዚዳንት ብላተር፣ የአውሮፓ እግር ኳስ ማህበር ፕሬዚዳንት የነበረው ሚሼል ፕላቲኒና ሌሎችም ታላላቅ የፊፋ አመራሮች በመጨረሻም በዚሁ ቅሌት ተዘፍቀው ተገኝተዋል፡፡ ለፊፋ ንቅዘት ምክንያት የሆነውም ይሄው የካታር የዓለም ዋንጫ አዘጋጅነት ይዞት የመጣው ጣጣ እንደሆነ ኋላ ላይ ተደርሶበታል፡፡
ቦጋለ አበበ
አዲስ ዘመን  ኅዳር    4/ 2015 ዓ.ም
በኢትዮጵያ ትልልቅ ስቴድየሞችን መገንባት ከተጀመረ በርካታ ዓመታት ተቆጥረዋል፡፡ ሐዋሳ፣ ባህርዳር፣ ነቀምት፣ ሐረር፣ አሶሳ፣ ሰመራ፣ ጋምቤላና ሌሎችም ከተሞች ትልልቅ ስቴድየሞች ግንባታቸው ከተጀመረ ዓመታት ቢቆጠሩም እስካሁን መጠናቀቅ
አልቻሉም፡፡ የአብዛኞቹ ስቴድየሞች ግንባታም ኮንክሪት ከማቆም የዘለለ ዓለም አቀፍ ስቴድየሞች የሚጠይቁትን መስፈርት ማማላት ሳይችሉ በቁም ቀርተዋል፡፡ የሐዋሳና የባህርዳር ስቴድየሞች ከሌሎቹ በተሻለ ውስን መሰረተ ልማቶችን አማልተው ዓለም አቀፍ ውድድሮችን ማስተናገድ ቢችሉም ግንባታቸው በተጀመረው ፍጥነት መጋዝ አልቻለም፡፡ እንዲያውም ከዓመታ በፊት የነበራቸው መሰረተ ልማት እየተዳከመ በመሄዱና ማሻሻያ ማድረግ ባለመቻሉ ያስተናግዱ ከነበረው ዓለም አቀፍ ጨዋታ ሊታገዱ በቅተዋል፡፡ የባህርዳር ስቴድየም ባለው የተሻለ ይዞታና መሰረተ ልማት እስከ ቅርብ ጊዜ ድረስ በኢትዮጵያ ብቸኛው ዓለም አቀፍ ጨዋታ የሚካሄድበት
ነበር፡፡ ይሁን እንጂ ይህ ስቴድየም በካፍና በፊፋ እንዲያሻሽል በተሰጠው ግብረመልስ መሰረት ስራዎችን ባለማከናወኑ ከዓመት በፊት ሊታገድ ችላል፡፡ ይህም የኢትዮጵያን ብሔራዊ ቡድን የሚያደርጋቸውን ዓለም አቀፍ ጨዋታዎች በሌሎች አገራት እንዲያካሂድ አስገድዶታል፡፡ በዚህም የስፖርት ቤተሰቡ የተጀመሩ ስቴድየሞች በተቻለ ፍጥነት እንዲጠናቀቁ ግፊት ሲያደርግ ቆይቷል፡፡ ሆኖም እነዚህን በጅምር የቀሩ ስቴድየሞች ለማጠናቀቅ አብዛኞቹ ክልሎች እንቅስቃሴ ሲያደርጉ አልተስተዋሉም፡፡
የባህርዳር ስታዲየም ሌሎች ክልሎች ካሉት በተለየ በክልሉ መንግሥት ተነሳሽነት የሁለተኛውን ዙር ቀሪ ሥራ ግንባታ ለማስጀመር ተወስኖ ወደ ስራ ተገብታል፡፡ የዚህን ስቴድየም የሁለተኛ ዙር ቀሪ ግንባታ ማስጀመሪያ መርሃግብርም ከቀናት በፊት ተካሂዷል፡፡
የባህርዳር ስታዲየም ከጣራ ውጪ ያሉ ሥራዎችን ለማጠናቀቅ እና የካፍን 16 መሠረታዊ መስፈርቶች ለማሟላት የግንባታ ሥራው በይፋ የተጀመረ ሲሆን በአንድ ዓመት ጊዜ ውስጥ ለማጠናቀቅም ታስቧል፡፡
ኅዳር 2002 ላይ በ780 ሚሊዮን ብር በጀት 52 ሺ ተመልካቾችን እንዲይዝ ታስቦ ወደ ግንባታ የገባው የባህርዳር ስታዲየም፣ ለግንባታው ማስጀመሪያ 389 ሚሊዮን ብር ተፈርሞ የነበር ሲሆን እስካሁንም 758 ሚሊዮን ብር ወጪ እንደተደረገበት ታውቋል፡፡
በ MH ኢንጀነሪንግ አማካሪነት እና በሚድሮክ ኮንስትራክሽን ለሚደረገው ግንባታ 1 ቢሊዮን 74 ሚሊዮን የተሰበሰበ ሲሆን ከጣራ ውጪ ያሉትን ሙሉ ሥራዎች የሚያጠቃልል እና በአንድ ዓመት የሚጠናቀቅ ይሆናል።
የኢፌዴሪ ባህል እና ስፖርት ሚኒስቴር ሚኒስትር አቶ ቀጀላ መርዳሳ የባህርዳር ዓለም አቀፍ ስታዲየም ግንባታ ከሁሉ ስታዲየሞች በፊት ይጠናቀቃል የሚል እምነት እንዳላቸው ገልጸው፣ በፍጥነት እንዲጠናቀቅ ያላቸውን ፍላጎት በማሳየት ድምጻቸውን ለማሰማት ባህርዳር እንደተገኙ ተናግረዋል፡፡ ግንባታውን ለማጠናቀቅ የቻሉትን ሁሉ እንደሚያደርጉም ቃል ገብተዋል።
የሚድሮክ ኢንቨስትመንት ግሩፕ ዋና ሥራ አስፈጻሚ አቶ ጀማል አህመድ በበኩላቸው፣ ብሔራዊ ቡድናችን በስታዲየም ዕጥረት ምክንያት ተሰዶ መጫወቱን ኮንነው ድርጅታቸው ስታዲየም ግንባታዎች በመሥራት እንደሚታወቅ በማስታወስ ለባህርዳር ስታዲየምም ከተበጀተው 740 ሚሊዮን ብር ላይ 300 ሚሊዮን ብር ጨምረው ግንባታውን እንደሚያሳልጡ አሳውቀዋል።
የክልሉ ርዕስ መስተዳድር ዶክተር ይልቃል ከፋለ፣ ፕሮጀክቱ የሀገራችንን ስፖርት አንድ እርምጃ የሚያስኬድ መሆኑን ጠቁመው ግባቸው ግንባታውን ማስጀመር ሳይሆን ማጠናቀቅ እንደሆነ ገልጸዋል። ስታዲየሙን ብቻ ሳይሆን ከውጭ ያሉትን ታጥረው የተቀመጡ ቦታዎች አሻሽሎ በመሥራት ለወጣቶች ምቹ መዝናኛ ለማድረግ እንደሚሠሩም ተናግረዋል። ርዕሰ መስተዳድሩ በተለይም “ሀገራችን ውስጥ ግንባታ ይጀመራል እንጂ አይጨረስም” የሚሉ የሕዝብ አስተያየቶችን በማስተካከል ግንባታውን ለመጨረስ ያላቸውን ቁርጠኝነት አሳይተዋል።
ግንባታው 16 የካፍ መስፈርቶችን ለማሟላት የሚደረግ ሲሆን በሚድሮክ ኢንቨስትመንት ግሩፕ እና የአማራ ክልል ወጣት እና ስፖርት ቢሮ ኃላፊ አቶ ዕርዚቅ ኢሳ መካከል የስምምነት ፊርማ ተደርጓል።
በግንባታ ማስጀመሪያ ሥነ-ሥርዓቱ ላይ ከአማራ ክልል ርዕሰ መስተዳድር ዶክተር ይልቃል ከፋለ በተጨማሪ፣ የኢፌዴሪ መረጃ እና መረብ ደህንነት ኤጀንሲ ጀኔራል ዳይሬክተር አቶ ተመስገን ጥሩነህ ፣ የኢፌዴሪ መከላከያ ሚኒስቴር ሚኒስትር ዶክተር አብርሃም በላይ ፣ የኢፌዴሪ ባህል እና ስፖርት ሚኒስቴር ሚኒስትር አቶ ቀጀላ መርዳሳ ፣ የኢትዮጵያ ፕሪምየር ሊግ አክሲዮን ማኅበር የቦርድ ሰብሳቢ መቶ አለቃ ፈቃደ ማሞ ፣ አትሌት ሞስነት ገረመው፣ የክልሉ ባለሀብቶች እና ሌሎች በርካታ ጥሪ የተደረገላቸው እንግዶች ተገኝተዋል።
ቦጋለ አበበ
አዲስ ዘመን  ኅዳር    3/ 2015 ዓ.ም
በዓለም ላይ ከሚካሄዱ የማራቶን ውድድሮች መካከል በቀዳሚነታቸው የሚጠቀሱት ስድስቱ ታላላቅ ውድድሮች የ2022 የውድድር ዘመን ባለፈው ሳምንት ተጠናቀዋል። በአትሌቲክሱ ዓለም በየዓመቱ ከሚካሄዱት እነዚህ የማራቶን ውድድሮች የቶኪዮ፣ ቦስተን፣ ለንደን፣ በርሊን፣ ቺካጎ እና ኒውዮርክ ማራቶኖች ዋና ዋናዎቹ (ሜጀር) ሩጫዎች ናቸው። ታዲያ በእነዚህ ሩጫዎች ላይ የተካፈለ አትሌትም ለዓለም አትሌቲክስና ኦሊምፒክ እንደ መለኪያ የሚቀመጡ ውድድሮችም ናቸው።
በአቦት ላቦራቶሪስ ስፖንሰርነትም በዓመቱ በሚካሄዱት በእነዚህ ውድድሮች ተሳታፊ የሚሆኑ አትሌቶች የሚያገኙት ውጤት ተደማምሮ በዓመቱ መጨረሻ አሸናፊው አትሌት ይለያል። በዓመቱ የዓለም አትሌቲክስ ሻምፒዮና የሚካሄድ ከሆነም በማራቶን አሸናፊ የሚሆኑ አትሌቶች ከስድስቱ ውድድሮች በተጨማሪ ነጥብ የሚያዝላቸው ይሆናል። በዚህ የውድድር ዓመትም ስድስተኛው የኒውዮርክ ማራቶን መካሄዱን ተከትሎ አሸናፊዎቹ አትሌቶች ተለይተዋል። በዚህም መሠረት የ2022 የአቦት ሜጀር ማራቶን አሸናፊዎቹ በሴቶች ኢትዮጵያዊቷ አትሌት ጎይትቶም ገብረስላሴ ስትሆን፤ በወንዶች በኩል ደግሞ የማራቶን ጀግናው ኬንያዊ አትሌት ኢሉድ ኪፕቾጌ ማሸነፋቸውን አረጋግጠዋል።
ከረጅም ዓመታት በኋላ በሴቶች የማራቶን ውድድሮች  ንግሥናን የተቀዳጀችው አትሌት ጎይትቶም ገብረስላሴ ሆናለች። አትሌቷ ከዋና ዋናዎቹ ውድድሮች መካከል በመጀመሪያው የቶኪዮ ማራቶን ሦስተኛ ደረጃን ስትይዝ ባለፈው ሳምንት መጨረሻ በተካሄደው የመጨረሻው የዓመቱ ውድድር ኒውዮርክ ማራቶንም በተመሳሳይ ሦስተኛ ነበረች። ይሁንና አትሌቷ በዓመቱ በአሜሪካኗ ኦሪጎን በተካሄደው የዓለም አትሌቲክስ ሻምፒዮና የማራቶን ውድድር አሸናፊ መሆኗ ውጤቷን ከሌሎች አትሌቶች ይልቅ ሊያንረው ችሏል።
በወንዶች በኩል አሸናፊ የሆነው የዓለም የማራቶን ክብረወሰን ባለቤቱ አትሌት ኢሉድ ኪፕቾጌ ነው። አትሌቱ የዓመቱን ቁጥር አንድ የማራቶን አትሌትነትን ክብር ለማግኘት የቻለው ደግሞ በቺካጎ ማራቶን በማሸነፉ እንዲሁም በለንደን ማራቶን ሶስተኛ ደረጃን ይዞ በማጠናቀቁ ነው። በተሰበሰበው ነጥብ መሠረት ከኪፕቾጌ የተሻለ አትሌት ቢኖርም የወርልድ ሜጀር ማራቶን ዳይሬክተሮች በሰበሰቡት ድምጽ መሠረት አሸናፊነቱን ሊያገኝ ችሏል። በነጥብ የሚበልጠው አትሌት የሃገሩ ልጅ ኢቫንስ ቺቤት ሲሆን፤ የቦስተን እና ኒውዮርክ ማራቶኖች አሸናፊ ነበር።
የማራቶን ንጉሡ ኪፕቾጌ በዚህ ውድድር አሸናፊ ሲሆን ይህ የመጀመሪያው አይደለም። እአአ ከ2015 ጀምሮ ለተከታይ አራት ዓመታት 50 ነጥቦችን በማስመዝገብ የበላይነቱን ለብቻው ተቆጣጥሮት ቆይቷል። ያለፈው ዓመት የሃገሩ ልጅ አልበርት ኮሪየር አሸናፊ ሲሆን፤ በዚህ ዓመት ደግሞ በድጋሚ ኪፕቾጌ ወደ ለመደው አሸናፊነቱ ሊመለስ ችሏል።
በዊልቸር ወንዶች አሸናፊ የሆነው ስዊዘርላንዳዊው አትሌት ማርስል ሃግ ሲሆን፤ በሴቶች በኩል ደግሞ አሜሪካዊቷ ሱዛና ስካሮኒ ናት። በእርግጥ ከዊልቸር አሸናፊዎቹ በቀር አሸናፊ የሆኑት አትሌቶች እነማን እንደሆኑ በግልጽ በተሰጠ ጋዜጣዊ መግለጫ አልታወቁም። ነገር ግን የወርልድ ሜጀር ማራቶን የትዊተር ገጽ ሁለቱ አሸናፊዎች በ2022 የማራቶን ቁጥር አንድ ምርጦች መሆናቸው መገለጹን ሌታስራን የተባለው ድረገጽ በዋቢነት ኣሳይቷል።
ይህ ሽልማት ለማራቶን ሯጮች የሚሰጥ እንደመሆኑ በዚህ ርቀት በተለይ የሚታወቁት የምሥራቅ አፍሪካ አትሌቶች መሆናቸው ግልጽ ነው። በዚህም መሠረት እአአ ከ2006 ጀምሮ በአሸናፊነት ማጠናቀቅ የቻሉት ኬንያውያንና ኢትዮጵያውያን ናቸው። በሴቶች በኩል የመጀመሪያው የአቦት አሸናፊ የነበረችው አትሌት ኢትዮጵያዊቷ ጌጤ ዋሚ መሆኗን መረጃዎች ያመላክታሉ። የወቅቱ የበርሊን ማራቶን አሸናፊዋ ጌጤ ምርጥ አትሌት ከተሰኘች በኋላ ለረጅም ዓመታት ኢትዮጵያውያን ሴት አትሌቶች አሸናፊ መሆን አልቻሉም ነበር። በወንዶች በኩልም አትሌት ጸጋዬ ከበደ ብቸኛው አሸናፊ በመሆን በደረጃ ሰንጠረዡ ላይ ተቀምጧል። አትሌቱ እአአ በ2012 የቺካጎ ማራቶን አሸናፊ ሲሆን፤ በለንደን ማራቶን ደግሞ 3ኛ ደረጃን ይዞ ማጠናቀቁ ነው አሸናፊ ሊያደርገው የቻለው።
ብርሃን ፈይሳ
አዲስ ዘመን  ኅዳር    2/ 2015 ዓ.ም
የኢፌዴሪ ፕሬዚዳንት ሳህለወርቅ ዘውዴ በኢትዮጵያ የስራ ጉብኝት ያደረጉትን የፊፋ ዋና ጸሃፊ ፋትማ ሳሙራን በጽህፈት ቤታቸው ተቀብለው አነጋግረዋል፡፡ ዋና ጸሃፊዋ ፋትማም ስምንት መቶ የእግር ኳስ ትጥቆችን እንዳበረከቱ ተገልጿል።
የአለምን እግር ኳስ በበላይነት የሚመራው ተቋም ፊፋ ዋና ጸሃፊ የሆኑት ፋትማ ሳሙራ በሳምንቱ መጨረሻ ቀናት በኢትዮጵያ የስራ ጉብኝት ባደረጉበት ወቅት ከኢትዮጵያ እግር ኳስ ፌዴሬሽን የስራ ሃላፊዎች ጋር የተለያዩ ውይይቶችን እንዳደረጉ ተጠቁሟል።
ዋና ጸሐፊዋ በስራ ጉብኝታቸው ወቅት በአዲስ አበባና በድሬዳዋ ተገኝተው ምልከታዎችን ያደረጉ ሲሆን፤ በመጨረሻም የኢፌዴሪ ፕሬዚዳንት ሳህለወርቅ ዘውዴ ጸሃፊዋን ተቀብለው እንዳነጋገሩ ከፕሬዚዳንት ጽህፈት ቤት የተገኘው መረጃ ይጠቁማል። ፕሬዘዳንቷና ዋና ጸሐፊዋ በመከሩበት ወቅት የኢትዮጵያ እግር ኳስ ፌዴሬሽን ፕሬዚዳንት አቶ ኢሳያስ ጅራ እንዲሁም የጽህፈት ቤት ኃላፊው አቶ ባህሩ ጥላሁንም ተገኝተዋል፡፡
በፕሬዘዳንቷ ጽህፈት ቤት በነበረው ውይይት ላይ ዋና ጸሃፊዋ ፋትማ ሳሙራ፣ ድርጅቱ (ፊፋ) በ90ዎቹ በተከሰተው የዓለም መንግስታት የአደረጃጀት ማስተካከያ ወቅት ለስፖርትና ለስነዜጋ የትምህርት አይነቶች የተሰጠውን አነስተኛ ግምት ለማስተካከል በትምህርት ቤቶች የእግር ኳስ ስፖርትን ለማስፋፋት እየጣረ መሆኑን ገልጸዋል፡፡ ፕሬዚደንት ሳህለወርቅ ዘውዴ በበኩላቸው፣ በኢትዮጵያና በፊፋ መካከል ጠንካራ ግንኙነት ያለ መሆኑን ገልጸው የእግር ኳስ ማዘውተሪያ ስፍራዎችን ጨምሮ ለሴትና ወንድ ታዳጊ ህጻናት እየተደረገ ላለው ድጋፍ ፊፋን አመስግነዋል፡፡
ዋና ጸሃፊዋ ፋትማ በኳታር ከቀናት በኋላ በሚጀመረው የዓለም ዋንጫ ላይ ፊፋ የሚጠቀምበትና ስማቸው ያረፈበትን ኳስ ለፕሬዚዳንት ሳህለወርቅ ማበርከታቸው ታውቋል። ከዚህ ጎን ለጎንም ዋና ጸሀፊዋ ከዚህ ቀደም እንዳደረጉት ሁሉ ከ800 በላይ የሚሆኑ ዓለም በዚህ ወቅት እየተጠቀመባቸው ያሉ የመጨረሻ ደረጃ የተለያዩ የእግር ኳስ ትጥቆችን ለኢትዮጵያ አበርክተዋል። ዋና ጸሐፊዋ ያበረከቱት የስፖርት ትጥቅ የእግር ኳስ መጫወቻ ኳስ፣ ጫማ እንዲሁም ማሊያ ያካተተ መሆኑም ታውቋል።
ሴኔጋላዊቷ የፊፋ ዋና ጸሃፊ ባለፈው ዓመትም በፊፋ ስም ለ600 ታዳጊዎች የሚሆን የእግር ኳስ ስፖርት ትጥቅ ለፕሬዚዳንት ሳህለወርቅ ዘውዴ መስጠታቸው የሚታወስ ነው፡፡ ፕሬዚዳንቷም በኢትዮጵያ ስፖርት አካዳሚ በተለያዩ ቀናት በተካሄዱ መርሃ ግብሮች በፊፋ ስም በአዲስ አበባ ከተማ በዝቅተኛ ኑሮ ለሚገኙና እግር ኳስን ለሚያዘወትሩ ታዳጊ ወጣቶች ማበርከታቸው የሚታወስ ነው።
ዋና ጸሐፊዋ ከዚህ ቀደም በተለያዩ ጊዜዎች በኢትዮጵያ የስራ ጉብኝት ማድረጋቸው የሚታወስ ሲሆን ከአመታት በፊትም ከፊፋ ፕሬዝዳንት ጂያኒ ኢንፋንቲኖ ጋር በመሆን በካፍ የምስረታ በዓልና በጠቅላላ ጉባኤው ላይ በእንግድነት ለመገኘት አዲስ አበባ ተገኝተው ነበር።
በተለይም በዚያን ወቅት ዋና ጸሐፊዋ የፊፋ ክፍለ አህጉራዊ ቅርንጫፍ ጽህፈት ቤት በአዲስ አበባ በሚቋቋምበት አግባብ ዙሪያ በወቅቱ ከአዲስ አበባ ከተማ አስተዳደር ከንቲባ ድሪባ ኩማ ጋር በመወያየት ጥረት አድርገዋል። በወቅቱም ፊፋ በአዲስ አበባ ጽህፈት ቤት ከመክፈት በተጨማሪ ተከታታይ ዓለም አቀፍ ስብሰባዎችን የማካሄድ ፍላጎት እንዳለው መግለጻቸው አይዘነጋም።
ብርሃን ፈይሳ
አዲስ ዘመን  ጥቅምት 30/ 2015 ዓ.ም
በስፖርት ክብርንና ድልን ለማግኘት አቋራጭ መንገድን መከተል በተለይ በአትሌቲክስ ስፖርት ጎልቶ ይታያል። ታዲያ በዚህ ስፖርት በተሻለ ውጤታማ የሆኑ አገራት በዓለም አቀፍ የጸረ አበረታች ቅመሞች ተቆጣጣሪ ተቋማት በአይነቁራኛ ነው የሚጠበቁት። በአትሌቲክስ ስፖርት በተለይም በረጅም ርቀቶች የበላይነቱን የተቆጣጠሩት የምስራቅ አፍሪካ አገራት አትሌቶችም ለዚህ ጉዳይ ተጋላጭ መሆናቸው ይነገራል። በእርግጥም ተጠቃሚነቱ በተለያዩ ጊዜያት በመረጋገጡ ክትትሉም ተጠናክሮ ቀጥሏል።
ከምስራቅ አፍሪካዊያኑ የአትሌቲክስ አገራት መካከል አንዷ ኢትዮጵያ ስትሆን በ2010 ዓ.ም ስድስት አትሌቶች ከጉዳዩ ጋር በተያያዘ ለቅጣት መዳረጋቸውን የኢትዮጵያ ጸረ አበረታች ቅመሞች ባለስልጣን የተገኘው መረጃ ያሳያል። ከ2011 ዓ.ም-2014 ዓ.ም ባሉት እያንዳንዱ ዓመታት ደግሞ ሶስት ሶስት አትሌቶች ተጠቃሚ መሆናቸው ተረጋግጧል። ይህ ቁጥር እንደ ኢትዮጵያ ከፍተኛ ቢሆንም ከሌላው ዓለም አንጻር ከስጋት ቀጣና የወጣ ነው። ይህ ሊሆን የቻለውም አገሪቷ ከፍተኛ ትኩረት ሰጥታ የሰራችበት በመሆኑ በአህጉርም ሆነ በዓለም አቀፍ ደረጃ ተምሳሌት አድርጓታል።
በአንጻሩ የምንጊዜም የኢትዮጵያ ተፎካካሪ የሆነችው ኬንያ በአበረታች ቅመሞች ማጥ መውጣት አልቻለችም። ይኸውም ንጹህ ተወዳዳሪነትን ተግባራዊ እያደረጉ ላሉት አትሌቶች ውጤት እንዲያጡ በባዕድ ነገር እገዛ የሚሮጡት ደግሞ የማይገባቸውን ድል እንዲያገኙ ማድረጉ አሳሳቢ ነው። ኬንያ አሁን ያለችበት ሁኔታ ከአትሌቲክስ ስፖርት ሙሉ ለሙሉ ከተወገደችው ሩሲያ ልምድ ያልወሰደና ወደ ቅጣት የመንደርደር ሁኔታ የሚታይበት መሆኑም ግልጽ ነው። በዚህ የፈረንጆች ዓመት ብቻ በአበረታች ቅመሞች ተጠቃሚነት ተጠያቂ የሆኑ ኬንያውያን አትሌቶች ቁጥር 20 መድረሱን አፍሪካን አትሌቲክስ ዩናይትድ የተባለ ድረገጽ ያስነብባል።
በዓለም አትሌቲክስ ፌዴሬሽን የአበረታች ቅመሞች ላይ ከሚሰራው አካል (AIU) የተገኘው ማስረጃ እንደሚያመላክተው ከሆነ፤ በቅርቡ እንኳን ሁለት አትሌቶች ባልተገባ ሁኔታ መሮጣቸው ተረጋግጧል። የመጀመሪያዋ አትሌት ያለፈው ዓመት የቦስተን ማራቶን አሸናፊ የነበረችው ዲያና ኪፕዮኬ ስትሆን፤ የተከለከለ መድሃኒት መጠቀሟ እንዲሁም ይህንን ለመሸፈንም የተሳሳተ መረጃ በመስጠቷ ከድሏ ማግስት ነው የተረጋገጠባት። ቤቲ ሌምፐስ ደግሞ ባለፈው የፈረንጆቹ ዓመት የፓሪስ ግማሽ ማራቶን አሸናፊ ስትሆን አትሌቷ ርቀቱን ሮጦ ለመጨረስ የፈጀባት ጊዜም 65:46 ነበር። አትሌቷ ያልተገባ መድሃኒት ከመጠቀሟ ባለፈ የተሳሳተ መረጃ መስጠቷ ተረጋግጦባት ለቅጣት ተዳርጋለች።
በተያዘው ዓመት ብቻ ሌሎች ሶስት አትሌቶችም በተመሳሳይ ሁኔታ ዓለም አቀፉ የጸረ አበረታች ቅመሞች ኤጀንሲ የከለከላቸውን መድሃኒቶች ተጠቅመው በመገኘታቸው ለሶስት ሶስት ዓመታት ዕገዳ መዳረጋቸውን መረጃው ያመላክታል። የፍራንስ 24 ዘገባ ደግሞ 25 ኬንያውያን አትሌቶች በአበረታች ንጥረነገሮች ተጠቃሚነታቸው ተረጋግጦባቸው ለቅጣት መዳረጋቸውን ነው ያስነበበው። እንደ መረጃው ከሆነም 19 የሚሆኑት በዚህ ዓመት ተጠቅመው የተገኙ ናቸው። ከዚህ ጋር ተያይዞም የዓለም የማራቶን ክብረወሰን ባለቤቱና ዕውቁ ኬንያዊ አትሌት ኢሉድ ኪፕቾጌ ሁኔታውን ‹‹አሳፋሪ›› ሲል ነበር የገለጸው። ከኬንያ አትሌቲክስ ስራ አስፈጻሚ ኮሚቴ አባላት መካከል አንዱ የሆኑት በርናባስ ኮሪር ሁኔታውን በጥንቃቄ እየተመለከቱት መሆኑን ነው የገለጹት። የቀድሞው አትሌት ኬንያ የሩሲያ አትሌቲክስ ባቀናበት መንገድ እየተጓዘች ስለመሆኑም ነው ያስጠነቀቁት።
በዚህ ዓመት በኬንያ ከተመዘገቡት የስፖርት አበረታች ቅመሞች ተጠቃሚነት ቅሌት በተለይ የታየው በጎዳና ላይ ሩጫ አትሌቶች ነው። ታዲያ ይህ ጉዳይ የሚያሳየው አትሌቶች ከእነዚህ ውድድሮች በሚያገኟቸው ከፍተኛ መጠን ላለው የገንዘብ ሽልማት ሲሉ ለተጠቃሚነት እንደሚዳረጉ ነው። የኬንያ ጸረ አበረታች ቅመሞች ተቆጣጣሪ ኤጀንሲ ኃላፊ የሆኑት ሳራ ሺቡትስ፤ አብዛኛዎቹ አትሌቶች ከደሃ ቤተሰብ የተገኙ መሆናቸውን ይጠቅሳሉ። በመሆኑም በዓለም አቀፉ የኮቪድ 19 ወረርሽኝ ምክንያት ተቋርጦ የቆየው ውድድር ዳግም መመለሱ አትሌቶች ለገንዘብ ሲሉ ተገቢ ያልሆነ ነገር ውስጥ እንዲገኙ ያደረጋቸው መሆኑንም ነው የገለጹት። በመሆኑም ኤች አይ ቪ ኤድስን ለመከላከል የተደረገው ዓይነት ርብርብ የአበረታች ቅመሞች ተጠቃሚነትን ለመግታት የግንዛቤ ማስጨበጫ መስጠት እንዳለበትም ነው ኃላፊዋ የገለፁት።
ብርሃን ፈይሳ
አዲስ ዘመን ሰኞ ጥቅምት 28 ቀን 2015 ዓ.ም
በእግር ኳስ ወዳጆች ዘንድ የሚናፈቀው የዓለም ዋንጫ በኳታር ሊካሄድ 14 ቀናት ብቻ ይቀሩታል። በትልቋ አህጉር እስያ ለሁለተኛ ጊዜ በአረብ ምድር ደግሞ በታሪክ ለመጀመሪያ ጊዜ የሚካሄደውን ይህንን የዓለም ዋንጫም ትንሿ ከበርቴ አገር ኳታር ልታስተናግደው ዝግጅትን ጨርሳለች። በመካከለኛው ምስራቅ ግዙፍ ኢኮኖሚ ከሚያንቀሳቅሱ ሃገራት መካከል አንዷ የሆነችው ኳታር ዝግጅቷን አጠናቃ እንግዶቿን በመጠባበቅ ላይ ትገኛለች። የስፖርት ቤተሰቡም የዓለም ምርጥ ብሄራዊ ቡድኖች ለዋንጫ የሚያደርጉትን ፍልሚያ ለመመልከት በጉጉት እየተጠባበቀ ነው።
ይህንን ተከትሎም በዓለም ዋንጫ ታሪክ የማይረሱ ክስተቶችን በዛሬው ስፖርት ማህደር አምዳችን የምንዳስሰው ይሆናል። የዓለም ዋንጫ ሲነሳ ብራዚል ቀዳሚዋ የእግር ኳስ ሀገር ስለመሆኗ፤ የእግር ኳስ ተጫዋች ሲታወስም የምንጊዜም ኮከቡ ፔሌ ቀድሞ መጠራቱ አያጠራጥርም። በእግር ኳስ ስፖርት የምትታወቀው የደቡብ አሜሪካዋ ሀገር በታላቁ የውድድር መድረክ አምስት ዋንጫዎችን በማንሳት በድል የተንቆጠቆጠ ታሪክ ያላት ብቸኛዋ ሀገር ናት። ዓለም ዋንጫ እና ብራዚል የተገናኙት ደግሞ ስዊድን አዘጋጅ የሆነችበት እአአ የ1958ቱ ውድድር ነበር። ታዲያ ይህ ወቅት በልዩነት የሚታወሰው ብራዚል የመጀመሪያውን የዓለም ዋንጫውን በማንሳቷ ብቻም ሳይሆን ታላቁ የእግር ኳስ ሊቅ ከዓለም የተዋወቀበት በመሆኑም ጭምር ነው።
እአአ 1957 የብራዚል ብሄራዊ ቡድን ከአርጀንቲና ጋር ለነበረበት ዓለም አቀፍ ጨዋታ አንድን ታዳጊ አካተተ። ብራዚል በሜዳዋ (በማራካኛ ስታዲየም) ባካሄደችው በዚህ ጨዋታም 2 ለ 1 በሆነ ውጤት መርታት ችላ ነበር። ያኔ ታዲያ የደጋፊዎች ትኩረት በድሉ ላይ ብቻ ሳይሆን በጨዋታው አንድ ግብ ባስቆጠረው የ16 ዓመት ታዳጊ ላይ ነበር። ይህ ታዳጊ በብራዚል ብሄራዊ ቡድን በትንሽ እድሜው ግብ ያስቆጠረ ተጫዋች ሆኖም ዛሬም ድረስ ይታወሳል። ይህንን ተከትሎ ለተነሳው ‹‹ይህ ተጫዋች ማነው?›› የሚለው የበርካቶች ጥያቄ ምላሹ ኤዲሰን አራንቴስ ዶ ናሲሚንቶ ወይም ፔሌ የሚል ነበር። ይህ አስገራሚ ተጫዋችም ተስፋው ቀድሞ የሚተነበይ የእግር ኳስ ክስተት ነበረና በቀጣዩ ዓመት ስዊድን አዘጋጅ በሆነችበት የዓለም ዋንጫ በሚካፈለው ብሄራዊ ቡድን አባል ለመሆን ቻለ።
በዓለም ዋንጫው ብራዚል በቡድን አራት ከሩሲያ፣ እንግሊዝ እና አውስትራሊያ ጋር ነበር የተደለደለችው። ከቡድኑ አባላት መካከል አንዱ የሆነው የ17 ዓመቱ ፔሌ ግን በጉልበት ጉዳት ምክንያት ሁለት ጨዋታዎች ላይ ሊሰለፍ አልቻለም። ከጉዳቱ አገግሞ በተካፈለበትና ከሩሲያ ጋር በነበረው የምድቡ ሶስተኛ ጨዋታ ላይም ግብ ከሆኑት ሁለት ኳሶች መካከል አንዱን በማቀበል ብቃቱን ሊያሳይ ቻለ። ከምድቧ ቀዳሚ በመሆን  ወደ ሩብ ፍጻሜው ያለፈችው ብራዚል ከዌልስ ጋር በነበራት ጨዋታ ደግሞ ወጣቱ ፔሌ ያስቆጠራት ብቸኛ ጎል ቡድኑን ወደ ግማሽ ፍጻሜው ሊያሸጋግር ችሏል።
የግማሽ ፍጻሜው ጨዋታ በብራዚልና ፈረንሳይ ብሄራዊ ቡድኖች መካከል ሲካሄድም፤ ባልተጠበቀ ሁኔታ የብራዚል ብሄራዊ ቡድን እና ፔሌ አስደናቂ ብቃታቸውን አሳዩ። ቡድኑ አውሮፓዊቷን ተጋጣሚውን ከረታበት 5 ግቦች መካከል ተዓምረኛው ተጫዋች ፔሌ ሶስቱን በማስቆጠር በዓለም ዋንጫ ታሪክ ሶስታ(ሐትሪክ) የሰራ ትንሹ ተጫዋች በሚልም ተመዘገበ። ይህም የስፖርት ቤተሰቡን ትኩረት ሙሉ ለሙሉ ሲወስድ የስፖርት መገናኛ ብዙሃን አርዕስቶችም በወጣቱ ተጫዋች ላይ የተቃኙ ሆኑ።
በፍጻሜው ጨዋታም ብራዚል ከአዘጋጇ ስዊድን ጋር ተገናኘች። አስደናቂ በነበረው በዚህ ጨዋታ ላይም አረንጓዴና ቢጫ ለባሾቹ በተመሳሳይ ለግማሽ ደርዘን አንድ የቀረው ግብ አስቆጠሩ። ብራዚልም 5ለ2 በሆነ ሰፊ የግብ ብልጫ ለመጀመሪያ ጊዜ የዓለም ዋንጫን የግሏ በማድረግ ከእግር ኳስ ባለታሪኮች ተርታ ለመሰለፍ በቃች። ከተቆጠሩት ግቦች መካከል ሁለቱን ኳሶች በ55ኛው እና 90ኛው ደቂቃ ከመረብ ያዋሃደው ደግሞ በታላቁ የውድድር መድረክ ለመጀመሪያ ጊዜ የታየው ወጣቱ ኮከብ ፔሌ ነበር። በዚህም ተጫዋቹ በአጠቃላይ ያስመዘገባቸው ግቦች ቁጥር ስድስት በመድረሱ፤ ምርጥ ወጣት ተጫዋች በሚል ሊመረጥ ቻለ።
ከጨዋታው በኋላ የስዊድኑ ተጫዋች ሲግቫርድ ፓርሊንግ ፔሌን አስመልክቶ በሰጠው አስተያየት አድናቆቱን ሳይሸሽግ ‹‹እውነት ለመናገር ፔሌ አምስተኛውን ግብ ሲያስቆጥር፤ ላጨበጭብለት ፈልጌ ነበር›› ብላል። ባርኔ ሮናይ የተሰኘው ጸሐፊ ደግሞ ‹‹ምንም ሳይሆን ችሎታው ነበር የሚመራው፤ ይህ የመጀመሪያው ጥቁር የዓለም ምርጥ ተጫዋች ነው›› በማለት ገልጾታል ፔሌን።
ብርሃን ፈይሳ
አዲስ ዘመን  ጥቅምት 27/ 2015 ዓ.ም
የ2015 ቤትኪንግ የኢትዮጵያ ፕሪሚየርሊግ አንደኛ ዙር ውድድር በባህርዳር ስቴድየም ተከናውኖ ባለፈው ሳምንት በስኬት ተጠናቋል። ሁለተኛውን ዙር ውድድር የተረከበችው ድሬዳዋ ከተማም ከትናንት ጀምሮ ጨዋታዎችን እያስተናገደች ትገኛለች።
ካለፈው የውድድር አመት በተለየ በግቦች ተንበሽብሾ የተጠናቀቀው የመጀመሪያው ዙር ውድድር በአምስቱ ሳምንታት የጨዋታ መርሃ ግብሮች በርካታ ግቦችን ማስተናገድ ቢችሉም የተመልካች ድርቅ አሳሳቢው ጉዳይ ነበር። ያም ሆኖ ጨዋታዎች በርካታ ግቦችን ማስተናገዳቸው ስቴድየም ተገኝቶም ይሁን በቴሌቪዥን መስኮት ለተከታተለ ተመልካች አዝናኝ ነበሩ ማለት ይቻላል።
ከአምስቱ ሳምንታት ጨዋታዎች ሁለቱ ሳምንታት ሃያ አንድ ሃያ አንድ ግቦች ከመረብ ያረፉበት ሲሆን ሁለት ሳምንታት አስራ ስምንት አስራ ስምንት፣ አንደኛው ሳምንት ደግሞ ሃያ ግብ ያስተናገደ ነበር። አንደኛውና ሶስተኛው ሳምንት ጨዋታዎች ከፍተኛው ሃያ አንድ ግብ የተቆጠረባቸው ሲሆኑ አራተኛና አምስተኛ ሳምንት ጨዋታዎች እያንዳንዳቸው አስራ ስምንት ግቦች ተስተናግደውባቸዋል። ሃያ ግቦች ከመረብ ያረፉበት ቀሪው የሁለተኛ ሳምንት ጨዋታ ነው። በአጠቃላይ በአምስቱ ሳምንታት ጨዋታዎች አርባ ጨዋታዎች ዘጠና ስምንት ግቦች ከመረብ አርፈዋል። ሁለተኛ ሳምንት መርሃ ግብር ላይ ወላይታ ድቻ ከፋሲል ከነማ ሊያደርጉት የነበረው ጨዋታ ለሌላ ጊዜ ተላለፈ እንጂ የግቦች ቁጥር የበለጠ ሊሆን ይችል ነበር።
በመጀመሪያው ሳምንት ጨዋታ በርካታ ግቦች የተቆጠሩበት የአምናው ቻምፒዮን ቅዱስ ጊዮርጊስና ከስምንት አመታት በኋላ ወደ ሊጉ ተመልሶ እየተሳተፈ የሚገኘው ኢትዮጵያ መድን ፍልሚያ በአምስቱ ሳምንታት ጨዋታዎች ከፍተኛ ግብ ያስተናገደ ነው። ፈረሰኞቹ አዲስ አዳጊውን መድን ሰባት ለአንድ መርታታቸው ይታወሳል። ይህም አዲስ አዳጊውን መድን ገና ከጅምሩ ሊጉ የከበደው አስመስሎት ነበር። ይሁን እንጂ መድን በቀጣይ ሳምንታት ጨዋታዎች አገግሞ በርካታ ግብ ከማስተናገድ ወደ ብዙ ግብ አስቆጣሪነት ተሸጋግሮ በሊጉ የባህር ዳር ቆይታ ክስተት ሊሆን ችሏል። በዚህም መድን በፈረሰኞቹ ከደረሰበት የሰባት ለአንድ ሽንፈት በኋላ በሁለተኛው ሳምንት መርሃ ግብር አርባ ምንጭ ከተማን አራት ለሶስት በመርታት ሊያገግም ችሏል። በሶስተኛው ሳምንትም አዲስ አዳጊውን ለገጣፎ ለገዳዲን አራት ለአንድ በሆነ ሰፊ የግብ ልዩነት መርታት ችሏል። በቀሪዎቹ ሁለት ሳምንታት ደግሞ ድቻን አንድ ለዜሮ መቻልን ደግሞ ሁለት ለአንድ በመርታት ከፈረሰኞቹ ጋር በእኩል አስራ ሁለት ነጥብ በግብ ክፍያ ተበልጦ የደረጃ ሰንጠረዡን ሁለተኛ ሆኖ የባህርዳር ቆይታውን አጠናቋል።
በአምስቱ ሳምንታት መርሃ ግብሮች ከተካሄዱ አርባ አንድ ጨዋታዎች ሶስቱ ብቻ ካለ ግብ መጠናቀቃቸው በራሱ ሊጉ በባህር ዳር በነበረው ቆይታ ለተመልካች አዝናኝ እንደነበር ማሳያ ነው። ካለ ምንም ግብ የተጠናቀቁት እነዚህ ሶስት ጨዋታዎች በመጀመሪያው ሳምንት ድቻ ከኢትዮጵያ ቡና፣ ከመጀመሪያው ሳምንት ተላልፎ ጥቅምት 19 የተከናወነው ፋሲል ከነማ ከባህርዳር ከተማ፣ አራተኛ ሳምንት ላይ አርባ ምንጭ ከተማ ከሃዲያ ሆሳዕና ናቸው።
ከአምስቱ ሳምንታት መርሃ ግብሮች አስራ ሁለት ነጥቦችን ሰብስቦ የባህር ዳር ቆይታውን በሊጉ የደረጃ ሰንጠረዥ አናት ላይ ሆኖ ያጠናቀቀው የአምናው ቻምፒዮን ቅዱስ ጊዮርጊስ ዘንድሮም የዋንጫ ተፎካካሪ እንደሚሆን ፍንጭ የሰጠ መንገድ ላይ ይገኛል። ፈረሰኞቹ አምስተኛ ሳምንት ላይ በአምና የዋንጫ ተፎካካሪያቸው ፋሲል ከነማ ከገጠማቸው የአንድ ለምንም ሽንፈት ውጭ አራት ጨዋታዎችን በአሸናፊነት ተወጥተዋል። ባሸነፉባቸው ጨዋታዎችም በርካታ ግቦች የማስቆጠር አቅማቸው ጎልቶ የታየ ሲሆን የተቆጠሩባቸው ግቦች በአንጻሩ ጠንካራ የተከላካይ መስመር እንዳላቸው ያሳየ ነው። ፈረሰኞቹ በነዚህ ሳምንታት በአራት ጨዋታዎች አስራ አምስት ግቦችን ከመረብ ሲያሳርፉ በአምስት ጨዋታዎች አራት ግቦችን ብቻ አስተናግደዋል። መድን ላይ ያስቆጠሩት ሰባት ግብ ትልቁ ሲሆን ሲዳማ ቡናን አምስት ለአንድ የረቱበት ውጤት በተከታይነት ይቀመጣል። ኢትዮ ኤሌክትሪክን በመጨረሻ ሰዓት ባስቆጠሩት ግብ አንድ ለዜሮ ያሸነፉበት ጨዋታም ፈረሰኞቹ የተቸገሩበት እንደነበር ታይቷል። ሌላው አዳማ ከተማን ሁለት ለአንድ ያሸነፉበት ጨዋታም ተጠቃሽ ነው።
ሌላው አምና እስከ መጨረሻው ሳምንት የዋንጫ ተፎካካሪ የነበረው ፋሲል ከነማ በባህር ዳር ቆይታው በአምስቱ ሳምንታት ጨዋታዎች የተጠበቀውን ያህል ጥሩ አጀማመር አለማሳየቱ ነው። አጼዎቹ አንድ ተስተካካይ ጨዋታ ከድቻ ጋር የሚቀራቸው ቢሆንም በሰባት ነጥብ ሰባተኛ ደረጃ ደረጃ ላይ ተቀምጠዋል። ከአራቱ ጨዋታዎችም ሁለቱን ሲረቱ በአንዱ ተሸንፈው በአንዱ አቻ ተለያይተዋል፡፡
ቦጋለ አበበ
አዲስ ዘመን  ጥቅምት 26/ 2015 ዓ.ም
ተቋርጦ የቆየው የ30 ኪሎ ሜትር ጎዳና ላይ ሩጫ ከነገ በስቲያ በቢሾፍቱ ከተማ ይካሄዳል። በዚህ ውድድር ላይም በዓለም አቀፍ ውድድሮች ስኬታማ መሆን የቻሉ ታዋቂ አትሌቶች ተሳታፊ እንደሚሆኑ የኢትዮጵያ አትሌቲክስ ፌዴሬሽን አስታውቋል።
የኢትዮጵያ አትሌቲክስ ፌዴሬሽን በአዲሱ የውድድር ዓመት የመጀመሪያውን ውድድር ለማካሄድ ዝግጅቱን አጠናቋል። በዚህም መሰረት ከሁለት ዓመታት በላይ ተቋርጦ የቆየውን የ30 ኪሎ ሜትር የጎዳና ላይ ሩጫ ዘንድሮ ለ9ኛ ጊዜ ያካሂዳል። በ2012 ዓ.ም ይህንን ውድድር ለማካሄድ ዝግጅት ሲደረግ ቢቆይም በወቅቱ በመላው ዓለም በተከሰተው የኮቪድ 19 ወረርሽኝ ምክንያት ሊሰረዝ ችሏል። ባለፈው ዓመት ሊካሄድ ታስቦም ፌዴሬሽኑ በገጠመው የስራ መደራረብ ምክንያት ሊሰረዝ ችሏል።
ውድድሩን ከነገ በስቲያ በኦሮሚያ ክልላዊ መንግስት ቢሾፍቱ ከተማ የሚያካሄድ ሲሆን፣ ሁለት ክልሎች፣ 12 ክለቦች፣ የግል ተወዳዳሪዎች እንዲሁም አንጋፋ አትሌቶች ተካፋይ ይሆኑበታል። ከእነዚህም መካከል በርካታ ታዋቂ አትሌቶች የውድድሩ ተካፋዮች ናቸው። በወንዶች በኩል ሙሌ ዋሲሁን፣ ፋንታሁን ሁነኛ፣ ጠበሉ ዘውዴ፣ ብርሃኑ በቀለ፣ ልመንህ ጌታቸው፣ ኃይለማርያም ኪሮስ እና ባየልኝ ተሻገርን የመሳሰሉ አትሌቶች የውድድሩ ተካፋይ መሆናቸውን አረጋግጠዋል። በሴቶች በኩል ደግሞ ህይወት ገብረኪዳን፣ ሶፊያ ሸምሱ፣ አጸደ ባይሳ፣ ትዕግስት በቀለ፣ ታዱ ተሾመ፣ ባሻንቄ እሙሴ፣ መገርቱ ገመቹ፣ ብሩክ ታምሬ እና ሃገሬ በላቸውም በውድድሩ የሚሳተፉ ታዋቂ አትሌቶች መሆናቸውን ፌዴሬሽኑ ትናንት በሰጠው መግለጫ አሳውቋል።
ዓላማውን ለክልልና ከተማ አስተዳደር ክለብ ተቋማት የግል ተወዳዳሪ አትሌቶች የውድድር ዕድል መፍጠር ያደረገው ውድድሩ፤ አትሌቶች ከውድድሩ በሚያገኙት ሽልማት እንዲበረታቱ የሚያስችልም ነው። በዚህ ውድድር በአጠቃላይ 404 አትሌቶች የሚካፈሉ ሲሆን፤ ከእነዚህ ውስጥ 100 የሚሆኑት ሴቶች 304ቱ ደግሞ ወንዶች ናቸው። በዚህም መሰረት የ30 ኪሎ ሜትር ውድድር በሁለቱም ጾታዎች ሲደረግ፤ በአንጋፋ አትሌቶች መካከል የሚካሄደው ውድድር ግን 15 ኪሎ ሜትር የሚሸፍን ነው። የረጅም ርቀት የጎዳና ላይ ውድድር እንደመሆኑ መካፈል የሚችሉት አትሌቶች እድሜያቸው ከ18 ዓመት በላይ መሆን እንዳለበትም ተጠቁሟል።
ውድድሩ በታሰበው መልክ እንዲካሄድ የሚያደርጉ ባለሙያዎች እንዲሁም በጎ ፈቃደኞችም ዝግጅታቸውን አጠናቀው ውድድሩ የሚካሄድበትን ቀን በመጠባበቅ ላይ ይገኛሉ። ለአጠቃላይ ለዚህ ውድድርም ፌዴሬሽኑ ከ700ሺ ብር በላይ ወጪ ሲያደርግ ከዚህ ውስጥ ከ318ሺ ብር ለሽልማት የሚውል መሆኑ ታውቋል። በውድድሩ ከአንድ እስከ ሶስት የሚወጡ አትሌቶች እንደየደረጃቸው ከሚያገኙት የሜዳሊያ ሽልማት ባለፈ እስከ ስምንት ባለው ደረጃ ሩጫውን ለሚያጠናቅቁ ደግሞ የገንዘብ ሽልማት የሚበረከትላቸው ይሆናል። በዚህም በሁለቱም ጾታ አሸናፊ የሚሆኑት አትሌቶች የ40ሺ ብር ተሸላሚ ሲሆኑ፤ ሁለተኛ የሚሆኑት 20ሺ እንዲሁም ሶስተኛዎቹ 18ሺ ብር የሚያገኙ ይሆናል።
በተመሳሳይ በአንጋፋ አትሌቶች መካከል በሚካሄደው የ15 ኪሎ ሜትር ሩጫ ከአንድ እስከ ስድስት ባሉት ደረጃ ለሚያጠናቅቁ አትሌቶች የገንዘብ ሽልማት ተዘጋጅቷል። አሸናፊ የሚሆነው 6ሺ ብር፣ ሁለተኛ እና ሶስተኛ የሚሆኑት ደግሞ 3ሺ እና3ሺ ብር ተሸላሚዎች ናቸው።
ይህ የ30 ኪሎ ሜትር የጎዳና ላይ ሩጫ ውድድር ለመጀመሪያ ጊዜ በ2001 ዓ.ም በአዳማ ከተማ ነበር የተካሄደው። ለሶስት ተከታታይ ዓመታት ከተካሄደ በኋላም ውድድሩ እስከ 2010 ዓ.ም ተቋርጦ ቆይቷል። ከዓመታት በኋላም አራተኛውንና አምስተኛውን ውድድር በቢሾፍቱ ከተማ መካሄዱን ከፌዴሬሽኑ የተገኘው መረጃ ይጠቁማል።
ብርሃን ፈይሳ
አዲስ ዘመን  ጥቅምት 25/ 2015 ዓ.ም
የ2015 ዓ.ም የኢትዮጵያ አንደኛ ሊግ ውድድር የሚጀመርበት ቀን በአንድ ሳምንት ሲራዘም ውድድሮቹ የሚካሄዱባቸው ከተሞችም ተለይተዋል፡፡
በኢትዮጵያ እግር ኳስ ፌዴሬሽን ስር ከሚደረጉ ውድድሮች መካከል አንዱ የሆነው አንደኛ ሊግ የ2015 ውድድር የሚጀመርበት ቀን ቀደም ብሎ የታወቀ ቢሆንም ክለቦች ከክፍያ እና ከዝግጅት ጊዜ መጥበብ ጋር በተያያዘ ባቀረቡት የይራዘምልን ጥያቄ ስለመራዘሙ ሶከር ኢትዮጵያ ዘግቧል። ኅዳር 3/2015 ዓ.ም እንደሚጀመር ተገልፆ የነበረው ውድድሩ ኅዳር 10/2015 ዓ.ም እንዲጀመር ተወስኗል።
ወደ ሃምሳ አምስት የሚጠጉ ክለቦችን በአምስት ምድቦች ከፍሎ ይደረጋል ተብሎ የሚጠበቀው ይህ ውድድር የመጀመሪያው ዙር ፉክክሮች የሚከወኑበት አምስት ከተሞችም ተለይተው ታውቀዋል፡፡ በዚህም ሀዋሳ፣ ወላይታ ሶዶ፣ ደብረማርቆስ፣ አሰላ እና ቢሾፍቱ ከተሞች የመጀመሪያውን ዙር ውድድር ለማስተናገድ መመረጣቸውን የኢትዮጵያ እግር ኳስ ፌዴሬሽን መረጃ ያመላክታል፡፡ የምድብ ድልድሉ እና የዕጣ ማውጣት መርሐ-ግብሩ ደግሞ ጥቅምት 29 እንደሚከወን ቀደም ብሎ መገለጹ ይታወሳል፡፡በተመሳሳይ በኢትዮጵያ እግር ኳስ ፌዴሬሽን ስር የሚደረገው የከፍተኛ ሊግ ውድድር ከዘንድሮው ዓመት ጀምሮ በዘመነ መልኩ የተለያዩ መስፈርቶች ወጥተውለት እንደሚደረግ ታውቋል፡፡
የኢትዮጵያ እግር ኳስ ፌዴሬሽን በዚህ ዓመት ለማድረግ ካሰባቸው ስራዎች መካከል የከፍተኛ ሊግ ውድድርን በዘመነ መልኩ ማካሄድ የሚለው ይጠቀሳል፡ ፡ ውድድሩ ዘንድሮ ከሦስቱ ምድቦች በድምሩ አስራ አምስት ክለቦች ወደ አንደኛው ሊግ የሚወርዱ ሲሆን ከቀጣዩ ዓመት ጀምሮ ደግሞ በሁለት ምድብ ተከፍሎ የውድድሩን ጥራት ከፍ በማድረግ ለማከናወን መታሰቡንም ከቀናት በፊት መሰማቱ ይታወሳል፡ ፡ ጨዋታዎች ቀጥታ የኦንላይን ቴሌቪዥን ስርጭትን እንደሚያገኙ የተገለጸ ሲሆን ከፊፋ ፕላስ ጋር በመቀናጀት ሽፋን እንዲያገኝ መታቀዱ ይታወቃል፡፡
ውድድሩ በፊፋ ፕላስ አማካኝነት በሆላንዱ ኢለቨን ሰቨን በተሰኘ ካምፓኒ አማካኝነት ስርጭቱ የሚተላለፍ ሲሆን ለስርጭቱም ጥራት ያለው ሜዳ አስፈላጊ ሆኖ በመገኘቱ ፌዴሬሽኑ ሦስት ሜዳዎችን እንደለየ የሶከር ኢትዮጵያ መረጃ ያመለክታል። ለዚህም የሆሳዕናው አቢዩ ኤርሳሞ ስታዲየም፣ የጅማ ዩኒቨርሲቲ ሜዳ እና የባህር ዳር ስታዲየም ውድድሩ እንዲካሄድባቸው ሲወሰን አንድ ተጨማሪ ሜዳንም ለማካተት የጥራት ጉዳይ እየታየ እንደሚገኝ ተጠቁሟል።
እንደ ቤትኪንግ የኢትዮጵያ ፕሪምየር ሊግ የዲኤስቲቪ ስርጭት ሁሉ የከፍተኛ ሊግ ክለቦችም ቀደም ብለው ለቀጥታ ስርጭቱ እንዲመች የክለባቸውን ታሪክ በአግባቡ ሰድረው ማቅረብ እንዳለባቸው እንዲሁም ደግሞ ከትጥቅ አጠቃቀም ማለትም የመለያ፣ ቁምጣ እና የካሶቶኒ አጠቃቀማቸው ሳይዘበራረቅ ወጥነት ያለው ተመሳሳይ ይዘትን የተላበሰ ሆኖ ለውድድሩ መቅረብ እንደሚገባቸውም በግልፅ በመመሪያ መልክ ለክለቦች ተቀምጦላቸዋል፡፡ በተለይ ክለቦች ወጥነት ያለውን ትጥቅን መጠቀማቸው ከማርኬቲንግ ተጠቃሚነት ጋር ተያይዞ በገቢ ራሳቸው ለማሳደግ ወሳኝ በመሆኑ በጥብቅ ትኩረት እንዲሰጡትም ስለ መገለፁ በዘገባው ተጠቁሟል።
ቦጋለ አበበ
አዲስ ዘመን ጥቅምት 23/2015
በቀጣዩ የፈረንጆቹ ዓመት ለሚካሄደው ከ20 ዓመት በታች የአፍሪካ ዋንጫ ተሳታፊ የሚሆኑ ቡድኖችን ለመለየት ከሚካሄዱ የማጣሪያ ጨዋታዎች መካከል አንዱ የምስራቅና መካከለኛው አፍሪካ እግር ኳስ ማህበር (ሴካፋ) የሚያሰናዳው ውድድር ነው። ዘንድሮም ይህ ውድድር ለ14ኛ ጊዜ በሱዳን አስተናጋጅነት ከቀናት በፊት መካሄድ መጀመሩ ይታወሳል። የዚህ ውድድር ተካፋይ ከሆኑ አገራት መካከል አንዱ የሆነው የኢትዮጵያ ከ20 ዓመት በታች ብሄራዊ ቡድንም ነገ የመጀመሪያ ጨዋታውን የሚያከናውን ይሆናል።
በሱዳን አዘጋጅነት ሰባት አገራት የሚካፈሉበት ይህ ውድድር በአል ሂላል ስታዲየም ከተጀመረ ቀናትን ያስቆጠረ ሲሆን፤ በምድብ አንድ የተደለደሉ አገራት የመጀመሪያ ጨዋታቸውን ማከናወን ችለዋል። በዚህም መሰረት የውድድሩ አዘጋጅ የሆነችው ሱዳን ከደቡብ ሱዳን ጋር ያለ ግብ መለያየት ችለዋል። በብሩንዲ እና ጅቡቲ መካከል የተካሄደው ጨዋታ ደግሞ በብሩንዲ የ5 ለምንም ሰፊ የግብ ልዩነት ሊጠናቀቅ ችሏል። በዚህ ጨዋታ አርተር ኒቢኮራ የተባለው ተጫዋች ሶስት ግቦች በማስቆጠር ቀዳሚው ተጫዋች ለመሆንም ችሏል።
በምድብ ሁለት ኢትዮጵያ፣ ታንዛኒያ እና ኡጋንዳ ሲደለደሉ፤ ኢትዮጵያ ከታንዛኒያ ጋር የመጀመሪያውን ጨዋታ ነገ የምታካሂድ ይሆናል። በቀጣይ ደግሞ ካለፈው ዓመት የሴካፋ አሸናፊው ዩጋንዳ ብሄራዊ ቡድን ጋር የሚገናኝ ይሆናል። በአሰልጣኝ እድሉ ደረጀ የሚራው ወጣት ቡድኑ ከተያዘው ወር የመጀመሪያ ቀናት አንስቶ ወደ ዝግጅት የገባ ሲሆን፤ ተጫዋቾቹ ከውድድር የተሰባሰቡ እንደመሆኑ በታክቲክ እና የፍጥነት ስራዎች ላይ አተኩሮ ዝግጅት ሲያደርግ ቆይቷል። በተለይ የአሸናፊነት ስነልቦናን እንዲላበሱም በአሰልጣኞች ቡድን በትኩረት የተሰራበት መሆኑንም አሰልጣኙ ጋዜጣዊ መግለጫ በሰጡበት ወቅት አሳውቀዋል። በኢትዮጵያ ስፖርት አካዳሚ ልምምድ ሲያደርግ የቆየው ቡድኑ ያለበትን አቋም ለመለካትም ከመቻል ከ20 ዓመት በታች ቡድን ጋር ተጫውቶ 3ለ0 በሆነ ውጤት ነበር ያሸነፈው።
የኢትዮጵያ እግር ኳስ ፌዴሬሽን ፕሬዚዳንት አቶ ኢሳያስ ጅራ እና ዋና ጸሀፊው አቶ ባህሩ ጥላሁን፤ ቡድኑ ወደ ሱዳን ከማቅናቱ አስቀድሞ ልምምዱን በሚያከናውንበት ስፍራ ተገኝተው ልምምዱን ተከታትለዋል። አቶ ኢሳያስ ባደረጉት ንግግርም፤ ይህ ውድድር ለአፍሪካ ዋንጫ አቋራጭ የሆነ ውድድር ነው፤ በመሆኑም ይህንን ዕድል መጠቀም አስፈላጊ መሆኑን ጠቁመዋል። ቡድኑ ያለበት ምድብ ከዞኑ ጠንካራ አገራት ጋር በመሆኑ ትኩረት ሰጥቶ በመጫወትና ጥቂት ጨዋታዎችን በአሸናፊነት መወጣት በግብጽ አስተናጋጅነት ለሚደረገው የአፍሪካ ዋንጫ ለማለፍ መልካም አጋጣሚ በመሆኑና አጋጣሚውን በአግባቡ መጠቀም እንደሚያስፈልግም ገልጸዋል። በመጨረሻም ለቡድኑ አባላት መልካም እድል እንዲገጥማቸው ተመኝተዋል።
ቡድኑ ባለፈው እሁድ ጥቅምት 20/2015 ዓ.ም ወደ ሱዳን የተጓዘ ሲሆን፤ አመሻሽ ላይም ልምምድ መጀመሩን የኢትዮጵያ እግር ኳስ ፌዴሬሽን አሳውቋል። የወጣት ብሄራዊ ቡድኑ አሰልጣኝ እድሉ የዛሬውን ጨዋታ አስመልክቶም፤ የመጀመሪያ ጨዋታ ወሳኝ መሆኑን ይገልጻሉ። ቡድኑ ከታንዛኒያ ጋር የሚኖረው ጨዋታ የማለፍና ያለማለፍ እድሉን የሚያሰፋ እንደመሆኑ ቡድኑ ትኩረት አድርጎ ይጫወታል። ከሌሎች የብሄራዊ ቡድን ጨዋታዎች ይህንን መረዳት በመቻሉ ቡድኑ በዛሬው ጨዋታ አሸንፎ ለመውጣት ማቀዱንም አሰልጣኙ አመላክተዋል።
ብርሃን ፈይሳ
አዲስ ዘመን ጥቅምት 22/2015
በወጣትነታቸው በስኬት የታጀበ ታሪክ ካላቸው እንቁ ኢትዮጵያውያን አትሌቶች መካከል አንዷ ናት። እሷ የምትሳተፍባቸው ውድድሮች ላይ የሚነግሰው አሸናፊ ትሆናለች የሚለው ሃሳብ ሳይሆን ሰዓት አሻሽላ የክብረወሰን ባለቤት ትሆናለች የሚለው ግምት ነው። ስክነት መገለጫዋ የሆነው ትሁቷ አትሌት ለተሰንበት ግደይ፤ በ24 ዓመቷ ሦስት የዓለም ክብረወሰኖችን እንዲሁም በርካታ ዓለም አቀፍ ክብሮችን በመቀዳጀት ደማቅ ታሪክ ጽፋለች።
በወጣቶች አገር አቋራጭ ውድድር የዓለም አቀፍ የውድድር መድረኮችን በስኬት የተቀላቀለችው ለተሰንበት፣ ለቁጥር የሚታክቱ ድሎችን በዓለም አቀፍ መድረኮች አጣጥማለች። በቶኪዮ ኦሊምፒክ የ10 ሺሜትር የነሐስ ሜዳሊያ ባለቤት ስትሆን፤ ከወራት በፊት በኦሪጎን በተካሄደው እንዲሁም በዶሃው የዓለም አትሌቲክስ ቻምፒዮና ደግሞ በዚሁ ርቀት የወርቅና የብር ሜዳሊያዎችን አጥልቃለች። ከሁለት ዓመት በፊት በቫሌንሲያ በተካሄደ ውድድር በ5ሺ ሜትር የዓለም ክብረወሰንን ከ4ሰከንዶች በላይ በማሻሻል የግሏ ማድረግ ችላለች። ባለፈው ዓመት ደግሞ በሆላንዳዊቷ አትሌት የተሻሻለውን የ10ሺ ሜትር ክብረወሰን ከሁለት ቀናት በኋላ ሄንግሎ ላይ በመስበር ክብሩን በእጇ አስገብታለች። በዚያው ዓመት በቫሌንሲያ ግማሽ ማራቶን ተሳትፋም ሦስተኛውን የዓለም ክብረወሰን በማስመዝገብም የዓለምን ሕዝብ አጀብ አሰኝታለች።
በ5ሺ እና 10ሺ ሜትር ሩጫዎች የምትታወቀው ለተሰንበት ከቅርብ ጊዜ ወዲህ በግማሽ ማራቶን ውድድሮች ላይ ተካፍላ ስኬታማነቷን አረጋግጣለች። አሁን ደግሞ ጊዜው ወደ ረጅሙ የአትሌቲክስ ርቀት ማራቶን የምትሸጋገርበት መሆኑን አስታውቃለች። ማራቶንን አንድ ብላ የምትጀምርበት ውድድርም አምና የክብረወሰን ባለቤት በሆነችበት ቫሌንሲያ ሲሆን፤ በቀጣዩ ኅዳር ወር 2015ዓ.ም ይካሄዳል። ይህንን ተከትሎም የስፖርት ቤተሰቡ ምን አዲስ ነገር ታሳይ ይሆን በሚል ከወዲሁ በጉጉት እየተጠባበቀ ይገኛል።
በርካታ ስመጥር አትሌቶችን ያካተተው የኤንኤን የሩጫ ቡድን አባል የሆነችው ለተሰንበት በቡድኑ ድረገጽ የሩጫ ሕይወቷን በሚመለከት እንደሚከተለው ገልጻለች። ከመነሻዋ የጀመረችው ለተሰንበት ከእናቷ ተኬን በኩረጽዮን እና ግደይ ታደሰ በትግራይ እንዳመስቀል አካባቢ እንደተወለደች ትናገራለች። አራት እህቶችና ሁለት ወንድሞችም አሏት። ተማሪ ሳለች የአውሮፕላን አብራሪ አሊያም ዶክተር የመሆን ህልም ነበራት። በዚህ ምክንያትም በሩጫ የመሳተፍ ፍላጎት እንዳልነበራት ታስታውሳለች። ነገር ግን አንድ መምህሯ መሮጥ እንዳለባትና በዚህም ከራሷ አልፋ ቤተሰቦቿንም መርዳት እንደምትችል ይነግራት ነበር። ከእሷ ባለፈም ለቤተሰቦቿ ልጃቸው ጥሩ ሯጭ መሆን እንደምትችል ሊያሳምናቸው ጥረት ያደርግ ነበር። በዚህም ተሳክቶለት ከቤተሰብ ፈቃድ አግኝታ ሩጫን ጀመረች።
በትውልድ አካባቢዋ ያሉ ሴቶች በትዳር ለመኖር እንጂ ሩጫን የሚያስቡ አልነበሩም። ማህበረሰቡ እጅግ ወግ አጥባቂና ሃይማኖተኛ በመሆኑ የተነሳም ሴት ልጅ እንኳን ቁምጣ ለብሳ ልትሮጥ ቀርቶ በሱሪ መታየቷ በራሱ ነውር ነው። ይህ ሁኔታ አስቸጋሪ ቢሆንም የተለሰንበት አባት ግን ሩጫ ሥራዋ በመሆኑ አስፈላጊውን የስፖርት ትጥቅ እንድትለብስ ይነግሯት እንደነበር ጠንካራዋ አትሌት ታስታውሳለች። አይናፋሯ ለተሰንበት ከልምምድ በኋላ በሚኖራት የእረፍት ሰዓቷ እንዲሁም እሁድ እሁድ በሃይማኖት ስፍራዎች መገኘት እንደሚያስደስታት ትናገራለች።
በርካታ ስኬቶችን ስታጣጥም ከጀርባዋ በመሆን መንገድ የሚመራት አሰልጣኟ ኃይሌ ኢያሱ ይባላል። በ2006ዓ.ም በትራንስ የአትሌቲክስ ክለብ ውስጥ ነበር የተዋወቁት። አሰልጣኝ ኃይሌ ከለተሰንበት ጋር እንደተዋወቁ የጋራ እቅድ ማስቀመጣቸውን ይገልጻል። ይኸውም የዓለም ክብረወሰንን በ5ሺ ሜትር እና 10ሺ ሜትር እስከ ማራቶን የሚል ነበር። ይህንንም አብረው ለማሳካት ያስችላቸው ዘንድ በፊርማቸው ነበር ቃል የተገባቡት። ለዚህ ምክንያት የሆነው ደግሞ ከሌሎች አትሌቶች ይልቅ እሷ ተሰጥኦ ያላት አትሌት መሆኗን ስለተመለከተ ነበር። በዚህም መሠረት በተያዘው ዓመት ማራቶንን ለመሞከር መብቃታቸውንም ይገልጻል።
ብርሃን ፈይሳ
አዲስ ዘመን ጥቅምት 21/2015
ባለፈው ሐሙስ በጠቅላይ ሚኒስትር ዐቢይ አሕመድ አነሳሽነት የተለያዩ ባለድርሻ አካላትን በማሳተፍ በአዲስ መልኩ የተገነባው 15 ሜዳ በአራዳ ክፍለ ከተማ ተመርቆ ለአገልግሎት ክፍት በመሆኑ ይታወቃል። ጠቅላይ ሚኒስትሩ ሜዳውን እንደ አዲስ ለማሰራት ሌሎችን አነሳስተው ምርቃቱም ላይ የተገኙት ይህ ሜዳ ከሌሎች የተለየ ምን ቢኖረው ነው የሚሉ ጥያቄዎች መነሳታቸው አልቀረም።
ሜዳው ቀበና አካባቢ የሚገኘው በተለምዶ «የቤሌር እግር ሜዳ ነው»። «ይህ ስፍራ ብዙዎቻችን ከምናስበው በላይ ታዋቂና አንጋፋ እግር ኳስ ተጫዋቾችን አፍርቷል። ነገር ግን ለበርካታ ጊዜያት ተረስቶ የቆሻሻ መጣያ ሆኖ ነበር። የአካባቢው ታዳጊዎችም ማዘውተሪያ ስፍራ አልነበራቸውም። የ15 ሜዳና አካባቢው የጤና እግር ኳስ ማህበር ይህን ለስፖርት ማዘውተሪያነት ምቹ ያልሆነ ስፍራ እንደሌሎቹ ማዘውተሪያዎች ለግንባታ እንዳይውል ከመታገል ጀምሮ ምቹ ያልነበረውን ሜዳ አፅድተው ለብዙ ወጣቶች መዋያ በማድረግ ረገድ ትልቅ ሚና ተጫውተዋል።
ሜዳው የነበረውን የቀድሞ ስም ለመመለስ፣ ጤናን መሰረት አድርጎ ስፖርትን ከማበረታታት ባለፈ ለታዳጊ ወጣቶች ተስፋ የሚፈነጥቁ ስራዎችን በመስራትም ተመስጋኞች ናቸው። ዛሬ ይህ ሜዳ ደረጃውን በጠበቀ መልኩ በአርቴፊሻል መጫወቻ ሜዳ አጊጦ የተለየ ውበት ተላብሳል። የቤሌር ሜዳ ከዚህ ቀደም ለኢትዮጰያ እግር ኳስ ያበረከተው አስተዋ ከፍተኛ እንደመሆኑ ይህን ክብርና ውብ ገፅታ ማግኘቱ ቢያንሰው እንጂ
አይበዛበትም። ለብዙ ዓመታት «የቆሻሻ መጣያ እና መፀዳጃ» ሆኖ የአካባቢውን ሰው ለጤና ችግር ሲያጋልጥ የቆየው ይህ ሜዳ በጤና ማህበሩ የተሻለ ስፍራ ሆኖ ቆይቷል። ዛሬ የተላበሰው አዲስ ገፅታም ሜዳው በታሪክ ያፈራቸውን እውቅ ተጫዋቾች በስፖርት ማህደር አምዳችን ከብዙ በጥቂቱ እንድናስታውስ አድርጎናል ።
አሰልጣኝ ንጉሴ ገብሬ
አስረኛው የአፍሪካ ዋንጫና በ1974 በሊቢያ በተዘጋጀው 13ኛው የአፍሪካ ዋንጫ ላይ ኢትዮጵያ እንድትሳተፍ ያስቻሉ ተጠቃሽ ተጫዋቾችን አገራችን አፍርታለች። ለኢትዮጵያ እግር ኳስ ውለታ ከሰሩት ተጫዋቾች መካከልም መንግስቱ ወርቁ፣ ይድነቃቸው
ተሰማ ንጉሴ ገብሬ በቀዳሚነት የሚጠሩ ናቸው። በእነዚህ ሁለት የመጨረሻዎቹ የኢትዮጵያ የአፍሪካ ዋንጫ ተሳትፎ ከፍተኛ ሚና ከነበራቸው ውስጥ አንዱ የሆነው የቀድሞ የኢትዮጵያ ብሔራዊ ቡድን ተጫዋችና አሰልጣኝነት ንጉሴ ገብሬ በታሪካዊው «የቤሌር ሜዳ ላይ ኳስን ካንከባለሉት» ውስጥ የሚጠቀስ ነው።
በ 1 9 4 8 ዓ . ም የተወለደው ንጉሴ ገብሬ በአዲስ አበባ ቀበና አካባቢ ተወልዶ አድጓል። ለንጉሴ ስኬት ቤሌር ትልቅ ትርጉም ነበራት። እርሱም «በልጅነቴ እንደ ማንኛውም ታዳጊ ሰፈር ውስጥ እግር ኳስ እጫወት ነበር። በትምህርት ቤት ቆይታዬም ኳስ ተጫውቻለሁ» በማለት በአንድ ወቅት ሲናገር ተደምጣል። የንጉሴ የልጅነት የእግር ኳስ ጨዋታው የሚጀምረው በዚችሁ ሜዳ ላይ ነበር። ንጉሴ ለዋናው ብሔራዊ ቡድን ከ1967 እስከ1983 ለ16 ዓመታት ያህል ተጫውቷል።
ባዩ ሙሉ
ሌላኛው በቤሌር ሜዳ ተጫውተው ለስኬት ከበቁ ታዋቂ አግር ኳስ ተጫዋቾች ውስጥ ባዩ ሙሉ ተጠቃሽ ነው። በኢትዮጵያ እግር ኳስ አፍቃሪ ልብ ውስጥ ያለው ባዩ «የቤሌር ሜዳ» እድል ቀንቶት በታዋቂው የቅዱስ ጊዮርጊስ ታዳጊ ቡድን ለመጫወት በር ተከፍቶለታል። ባዩ የመጀመሪያውን የምሥራቅ አፍሪካ የታዳጊዎች ሻምፒዮና ለኢትዮጵያ ይዘው ከመጡ ተጫዋቾች መካከል አንዱ ሲሆን የርሱ ድርሻ ጉልህም ነበር። ከዚህም ሌላ ኬንያ ባዘጋጀችው «የሴካፋ ሻምፒዮና» ላይ ኮከብ ተጨዋች ሆኖ ለመመረጥም በቅቷል። የምሥራቅ አፍሪካ ውድድር ኢትዮጵያ ለመጀመሪያ ጊዜ ከአገር ውጪ በሩዋንዳ ዋንጫ ስታነሳ በፍፃሜው ጨዋታ ላይ የማሸነፊያዎቹን ሁለት ግቦች አስቆጥሯል። ባዩ ለቅዱስ ጊዮርጊስ ሁለት አመት በዋናው ክለብ ተሰልፎ ተጫውቷል። የእግር ኳስ ህይወቱ ከማብቃቱም በፊት በቤልጂየም አገር ለረጅም ጊዜ ተጫውቷል። የቀበናዋ ቤሌር ሜዳም ካበቀለቻቸው የአገር ባለውለታዎች ተርታ አሰልፋዋለች።
የቀድሞው ብሄራዊ ቡድን አሰልጣኝ እና በኢትዮጵያ ፕሪሚየር ሊግ በአሁኑ ሰአት ተሳትፎ የሚያደርገው መቻልን በማሰልጠን ላይ የሚገኘው ዮሀንስ ሳህሌም በዚህች ታሪካዊ ሜዳ ላይ እግራቸውን ካሟሹ እውቅ የካስ ሰዎች አንዱ ሆኖ ይጠቀሳል። ጌቱ ተሾመ «ድክሬ»፣ ፓውሎስ ማንጎ የመሳሰሉቱ በትንሿ ሜዳ ላይ ኳስን ሲያንሸራሽሩ ነበር። የወደፊት እንጀራቸውንም የወሰነችው ይህቸው ሜዳ ነበረች። በቅርብ ጊዜም ይህቺ ታሪካዊ ሜዳ እንደ ቀድሞው ባይሆን እንኳን ለኢትዮጵያ ብሄራዊ ቡድን እና ለቅዱስ ጊዮርጊስና ሌሎች ታላላቅ ክለቦች የተጫወተው ናትናኤል ዘለቀን አፍርታለች።
ቦጋለ አበበ
አዲስ ዘመን ጥቅምት 20/2015
ለአንድ አገር ሁለንተናዊ እድገት ጤናማና አምራች ዜጋ ወሳኝ ነው። ለዚህ ደግሞ ስፖርት የማይናቅ ሚና አለው። ስለስፖርት ሲነሳ ደግሞ የማዘውተሪያ ስፍራ ትልቁን ድርሻ ይይዛል። ለኢትዮጵያ ስፖርት እድገት ማነቆ በመሆን ተደጋግሞ ከሚነሱ ችግሮች መካከል ደግሞ ይህ የማዘውተሪያ ስፍራ ጉዳይ በቀዳሚነት ይጠቀሳል።
ምንም እንኳን የማዘውተሪያ ስፍራዎች በአገሪቱ የሉም ማለት ባይቻልም ያሉትም ወይ ምቹ አይደሉም ወይ ደግሞ ለሌላ አገልግሎት ታጥረው የተቀመጡ ናቸው። አብዛኞቹም ለግንባታዎች ውለዋል። በዚህም ምክኒያት ወጣቶች በተለይም በመዲናችን አዲስ አበባ ከስፖርት ርቀው አልባሌ ቦታ ለመዋል ተገደው ቆይተዋል። የእነዚህ አነስተኛ ሜዳዎች ጥያቄም ዘወትር ሳይነሳ ውሎ አድሮ አያውቅም።
የአዲስ አበባ ከተማ አስተዳደር የከተማዋን ነዋሪዎች የዘወትር ጥያቄ ለመመለስ ከቅርብ ጊዜ ወዲህ ትንንሽ የማዘውተሪያ ስፍራዎችን የመመለስና ነባሮቹንም በተሻለ መንገድ ለማደስ ጥረት ሲያደርግ ይስተዋላል። የፌዴራል መንግስትም ይህን በመደገፍ እየተንቀሳቀሰ እንደሚገኝ ይታወቃል።
በአራዳ ክፍለ ከተማ 15 ሜዳ ወይም በተለምዶ ቤለር ሜዳ በሚል የሚታወቀው አነስተኛ ሜዳ በከተማዋ ከሚገኙ ጥቂት የማዘውተሪያ ስፍራዎች አንዱ ነው። ሜዳውን እንደሌሎቹ ለግንባታ ለማዋል ብዙ ጥረት ቢደረግም ይሁንና እጣ ፋንታው ግን የተፈለገው እንዲሆን አልፈቀደም። ይህ ሳይሆን በመቅረቱም የአካባቢው ወጣቶች ምንም እንኳን ሜዳው ምቹ ባልሆነ ሁኔታ ክረምት በጭቃና በጋ በአዋራ ኳስ ሲያንከባልሉበት፣ የእግር ኳስ ውድድሮችና ልምምዶችም ሲካሄዱበት ቆይቷል። በቅዱስ ጊዮርጊስና በኢትዮጵያ ብሔራዊ ቡድን እንዲሁም ባህር ተሻግሮ እስከ ቤልጂየም ሊጎች የዘለቀ ስኬት የነበረውን ባዩ ሙሉን የመሳሰሉ በርካታ ተጫዋቾችን ያፈራው የቤለር ሜዳ ዛሬ ወደ ሌላ ምእራፍ ተሸጋግሯል።
ለስፖርት ምቹ ያልሆኑ ነገሮች ዛሬ ሜዳው ላይ አይታዩም። አዋራና ጭቃም ታሪክ ሆነው ሜዳው የአርቴፊሻል ሳር ለብሶ ባደጉት አገራት እንደምንመለከታቸው ማዘውተሪያ ስፍራዎች ደረጃውን ጠብቆ ወደ አዲስ ምእራፍ ተሸጋግሯል። የቤለር ሜዳ ለዚህ የበቃውም በጠቅላይ ሚኒስትር ዶክተር ዐቢይ አሕመድ አነሳሽነት የተለያዩ ባለድርሻ አካላትን በማሳተፍ በአዲስ መልኩ አስገንብተው በመጠናቀቁ ከትናንት በስቲያ ተመርቆ ለአገልግሎት ክፍት በመሆኑ ነው ።
ጠቅላይ ሚኒስትሩ የማዘውተሪያ ስፍራውን መርቀው ለአገልግሎት ክፍት መሆኑን ባበሰሩበት ወቅትም፣ የስፖርት ማዘውተሪያ ሥፍራዎችን በየአካባቢው በማስፋፋት የተሻለ ስብዕና ያለው ትውልድ መገንባት እንደሚገባ አስገንዝበዋል፡፡
የስፖርት ማዘውተሪያ ስፍራው ግንባታ የክረምት በጎ ፈቃድ ፕሮጀክት አካል መሆኑም ታውቋል። ጠቅላይ ሚኒስትሩ በዚሁ ወቅት ለወጣቶች ስፖርት ማዘውተሪያ ስፍራ በመገንባት የተሻለ ስብእና እንዲኖራቸው መስራት የሁሉም ዜጋ ኃላፊነት መሆኑን ተናግረዋል፡፡ በአዲስ አበባ የሚገኙ ኤምባሲዎችን ጨምሮ ሌሎች አካላት ይህንን ተሞክሮ ማስፋት እንዳለባቸውም አክለዋል።
“ወጣቶች መልካም ነገር ማየት ይገባቸዋል” ያሉት ጠቅላይ ሚኒስትሩ፤ ለዚህ ደግሞ የተሻለ ስብዕና ያላቸውን ወጣቶች መገንባት የሚያስችሉ ማእከላት እንደሚያስፈልጉ አብራርተዋል፡፡
በኢትዮጵያ በበጎ ፈቃድ አገልግሎት ትምህርት ቤቶችን ጨምሮ ለህብረተሰቡ አገልግሎት የሚሰጡ በርካታ ተቋማት መገንባታቸውን በማስታወስም፣ አሁን ባለው ሁኔታ በአገር አቀፍ ደረጃ 9 ሚሊዮን ተማሪዎች የትምህርት ቤት ምገባ ተጠቃሚ መሆናቸውን እንደምሳሌ ጠቅሰዋል።
የስፖርት ማዘውተሪያ ስፍራዎች መስፋፋት ወጣቶች በተሻለ ስብእና ተገንብተው ለነገ አገር ተረካቢነት ብቁ እንዲሆኑ እንደሚያደርጋቸው የተናገሩት ጠቅላይ ሚኒስትሩ፣ ከዚህ አኳያ የአዲስ አበባ ከተማ አስተዳደርን ጨምሮ ሌሎች ባለድርሻ አካላት በየአካባቢው የስፖርት ማዘውተሪያ ስፍራ እንዲስፋፋ ሊሰሩ እንደሚገባ መልዕክት አስተላልፈዋል፡፡
ኢትዮጵያ የተሻለ አቅም ያላት አገር መሆኗን አንስተውም፤ ይህን አቅም ለልማት ለማዋል ደግሞ ወጣቶችን ማብቃት እንደሚገባ ተናግረዋል፡፡ ከዚህ አኳያ መንግስት በቴክኖሎጂና መልካም ስብዕና የተገነቡ አገር ተረካቢ ወጣቶችን ለማፍራት እየሰራ መሆኑን ጠቁመዋል።
የበለጸገች፣ ያደገችና የአፍሪካ ኩራት የሆነች ኢትዮጵያን ለልጆቻችን ለማስረከብ በትብብር መስራት አለብን ሲሉም መልዕክት አስተላልፈዋል፡፡
ታዳጊ አማኑ ዩሀንስና ወጣት ኤሊያስ አብድረህማን በበኩላቸው የስፖርት ማዘወተሪያ ስፍራው ከዚህ ቀደም ለስፖርታዊ ጨዋታ ምቹ እንዳልነበር ለኢዜአ አስተያየት ሰጥተዋል። የስፖርት ማዘውተሪያ ስፍራው እንደ አዲስ እንዲገነባ ላደረጉት ጠቅላይ ሚኒስትር ዶክተር ዐቢይ አህመድም ምስጋና አቅርበዋል፡፡
ቦጋለ አበበ
አዲስ ዘመን ጥቅምት 19/2015
የዓለም የቤት ውስጥ የዙር ውድድሮች ቁጥር ከቀጣዩ የፈረንጆች አዲስ አመት ጀምሮ በሃያ አንድ እንደሚያድግ ታውቋል። የዓለም አትሌቲክስ በየአመቱ በተለያዩ የዓለማችን ከተሞች ከሚያካሂዳቸው ውድድሮች መካከል ከቤት ውጪ እንደ ዳይመንድሊግና የጎዳና ላይ ውድድሮች ተጠቃሽ ናቸው። ከቅርብ ጊዜ ወዲህም የቤት ውስጥ ውድድሮችን የበለጠ በማነቃቃት ለሜዳ ተግባራት፣ ለአጭርና መካከለኛ ርቀት አትሌቶች የውድድር እድሎችን በማስፋት የቤት ውስጥ የዙር ውድድሮችን በተለያዩ ከተሞች እያካሄደ ይገኛል። በዚህም ኢትዮጵያን ጨምሮ በርካታ የዓለማችን አትሌቶች ተጠቃሚ እየሆኑና ራሳቸውን በትልቅ መድረክ የማሳየት እድል እያገኙ ነው።
የዓለም አትሌቲክስ ይህን የቤት ውስጥ የዙር ውድድር የበለጠ በማስፋትም ከመጪው 2023 ጀምሮ ሃያ አንድ ተጨማሪ ውድድሮችን እንደሚያካሂድ አሳውቋል። ይህም በአጠቃላይ በአመት የሚያካሂዳቸውን ውድድሮች ቁጥር ወደ ሃምሳ አራት አሳድጎታል።
መካሄድ ከጀመረ ስምንተኛ አመቱን በመጪው 2023 የሚይዘው የዓለም የቤት ውስጥ የዙር ውድድር ውስጥ በሰባት ከተሞች የሚካሄዱ ውድድሮች የወርቅ ደረጃ ተሰጥቷቸዋል። የመጀመሪያው የዙር ውድድርም በመጪው ጥር መጨረሻ በጀርመን ካርልሹ እንደሚካሄድ ይጠበቃል።
የዓለም የቤት ውስጥ የዙር ውድድሮች ቁጥር በአጭር ጊዜ ውስጥ በከፍተኛ ደረጃ እድገት እያሳየ ይገኛል። በ2020 ሰባት ውድድሮች ይካሄዱ የነበረ ሲሆን በ2021 ወደ ሃያ አራት ማደግ ችሏል። በ2022 ደግሞ ሰላሳ ሦስት ውድድሮች የተካሄዱ ሲሆን በ2023 ወደ ሃምሳ አራት ማደግ ችሏል።
የውድድሮቹ ቁጥር መጨመር ፉክክሮችን የሚያስተናግዱ በርካታ የዓለም ከተሞችን በስፋት ተደራሽ እንደሚያደርግ የዓለም አትሌቲክስ ገልጿል። በዚህም አስራ ዘጠኝ የተለያዩ የአውሮፓ ከተሞች ውድድሩን እንደሚያስተናግዱ የተገለጸ ሲሆን ቀሪዎቹን ውድድሮች ደግሞ የደቡብ አሜሪካና ኤሽያ ከተሞች እንደሚያስተናግዱ ታውቋል።
በ2023 የውድድር አመት የወርቅ ደረጃ ከተሰጣቸው ውድድሮች በተጨማሪ የብርና የነሐስ ደረጃ የተሰጣቸው በርካታ ውድድሮችም በተለያዩ ከተሞች ይካሄዳሉ። በነዚህ ውድድሮች ፉክክር የሚደረግባቸው ርቀቶችም የሚሰጣቸው ደረጃ በየአመቱ እንደሚቀያየር ተጠቁሟል።
በ2023 የውድድር አመት በተለያዩ ከተሞች ውድድሮች ሲካሄዱ የወርቅ ደረጃ ከተሰጣቸው ርቀቶች መካከል የሴቶች ስልሳ ሜትር፣ስምንት መቶ፣ ሦስት ሺና አምስት ሺ ሜትሮች ይገኙበታል። በተመሳሳይ በሴቶች ምርኩዝ ዝላይ፣ ስሉስ ዝላይና አሎሎ ውርወራ ውድድሮችም በወርቅ ደረጃ እንደሚካሄዱ ታውቋል። በወንዶች መካከልም አራት መቶ፣ አንድ ሺ አምስት መቶ፣ ስልሳ ሜትር መሰናክል፣ ከፍታ ዝላይና ርዝመት ዝላይ በወርቅ ደረጃ ይካሄዳሉ።
በነዚህ ውድድሮች አትሌቶች ከተካፈሉባቸው ፉክክሮች ጥሩ ውጤት ያስመዘገቡባቸው ሦስት ውድድሮች ተመርጠው ከተወዳደሩ በኋላ በአጠቃላይ ነጥብ ብልጫ ያገኘ አትሌት አሸናፊ ይሆናል። ለዚህም የአስር ሺ ዶላር ሽልማትና ከአስር ሺ በላይ ዩሮ ጉርሻ ተዘጋጅቶለታል።
የአጠቃላይ የዙር ውድድሩ አሸናፊዎች የገንዘብ ሽልማት እንዳለ ሆኖ በእያንዳንዱ የወርቅ ደረጃ ባለው ፉክክር ቢያንስ ሰባት ሺ ዶላር ሽልማት እንደ አጠቃላይ የተዘጋጀ ሲሆን አሸናፊ የሚሆን አትሌትም እስከ ሦስት ሺ ዶላር የሚያገኝ ይሆናል።
የብር ደረጃ በተሰጣቸው ውድድሮች በአጠቃላይ ከአርባ ሺ ዶላር በላይ የተዘጋጀ ሲሆን፣ በእያንዳንዱ ፉክክር አሸናፊ የሚሆን አትሌት ቢያንስ አራት ሺ ዶላር ተሸላሚ ይሆናል። የነሐስ ደረጃ በተሰጣቸው እያንዳንዱ ውድድሮች ደግሞ አጠቃላይ ከአስራ ሁለት ሺ ዶላር በላይ ሽልማት የቀረበ ሲሆን ለአንድ ውድድር አሸናፊ አትሌት ሁለት ሺ አምስት መቶ ዶላር ሽልማት ይበረከታል።
በተለያዩ የውድድር ዓይነቶች አሸናፊ የሚሆኑ አትሌቶች ከገንዘብ ሽልማት በተጨማሪ በ2024 ግላስጎ በሚካሄደው የዓለም የቤት ውስጥ አትሌቲክስ ቻምፒዮና በቀጥታ ተሳታፊ መሆኑን ያረጋግጣል።
የወርቅ ደረጃ ያላቸውን ውድድሮች የሚያስተናግዱት ከተሞች የጀርመኗ ካርልሹ ቀዳሚ ናት። በአሜሪካ ቦስተንና ኒውዮርክ፣ በፈረንሳይ ሌቪን፣ በስፔን ማድሪድ፣ በፖላንድ ቶረንና በእንግሊዝ በርሚንግሃም የሚካሄዱ ፉክክሮች የወርቅ ደረጃ የተሰጣቸው ሆነዋል።
ቦጋለ አበበ
አዲስ ዘመን ጥቅምት 18/2015
በዓለማችን ታላላቅ ከተሞች በየአመቱ ከሚካሄዱ የማራቶን ውድድሮች አንዱ የሆነው የፍራንክፈርት ማራቶን በመጪው እሁድ ይካሄዳል። በጀርመኗ ከተማ ፍራንክፈርት የሚካሄደው ይህ ውድድር በኮቪድ-19 ስጋት ባለፉት ሁለት አመታት ሳይካሄድ ቆይቶ ዘንድሮ ሲመለስ በርካታ ኢትዮጵያውያን አትሌቶች እንደሚሳተፉ ታውቋል።
በወንዶች መካከል በሚካሄደው ውድድር ርቀቱን ከ2:10 በታች ማጠናቀቅ የቻሉ ዘጠኝ አትሌቶች ጠንካራ ፉክክር እንደሚያደርጉ ይጠበቃል። በተመሳሳይ በሴቶች መካከል በሚካሄደው ፉክክርም ርቀቱን ከ2:25 በታች ማጠናቀቅ የቻሉ ስምንት አትሌቶች እንደሚሳተፉ የውድድሩ አዘጋጆች ገልጸዋል።
በወንዶች መካከል በሚካሄደው ፉክክር ሁለት ወጣት ኢትዮጵያውያን አትሌቶች የተለየ ብቃት እንደሚያሳዩ ተስፋ የተጣለባቸው ሲሆን፣ ፈጣን ሰዓት በሚመዘገብበት በዚህ ውድድር የቦታውን ክብረወሰን እንደሚያሻሽሉ ይጠበቃል። በተለይም የሃያ አራት አመቱ ኢትዮጵያዊ አትሌት በተስፋ ጌታሁን ማራቶንን ለመጀመሪያ ጊዜ በ2019 አምስተርዳም ላይ ሮጦ 2:05:28 የሆነ የራሱን ፈጣን ሰዓት ያስመዘገበ በመሆኑ ልዩ ትኩረት ሊሰጠው ችሏል። ይህ አትሌት በዘንድሮው የፍራንክፈርት ማራቶን ከሚሳተፉ አትሌቶች ሁሉ የመጀመሪያ ፈጣን ሰዓት ያለው ነው። ሁለተኛውን ፈጣን ሰዓት የያዘው ሌላኛው የሃያ ሁለት አመት አትሌት ገብሩ ረዳኸኝ በተመሳሳይ ባለፈው ግንቦት ባርሴሎና ላይ 2:05:58 ማስመዝገብ የቻለ ጠንካራ አትሌት በመሆኑ ትልቅ የአሸናፊነት ግምት ሊሰጠው ችሏል።
ሁለቱ ወጣት ኢትዮጵያውያን አትሌቶች በፍራንክፈርት አዲስ የማራቶን ታሪክ የመጻፍ ዕድላቸው ሰፊ እንደሆነ አዘጋጆቹ ያላቸውን እምነት ገልጸዋል። ከሁለቱ አትሌቶች በተጨማሪ በውድድሩ ሁለት ጊዜ ሁለተኛ ደረጃን ይዞ ያጠናቀቀው ኬንያዊው አትሌት ማርቲን ኮስጌ ጠንካራ ተፎካካሪ ከመሆን ባለፈ ለአሸናፊነት ግምት ከሚሰጣቸው ጠንካራ አትሌቶች ዋነኛው ነው። ይህ አትሌት በ2016 እና 2018 ሁለተኛ ሆኖ ማጠናቀቅ የቻለ ሲሆን 2017 ላይ ደግሞ አራተኛ ደረጃን ይዞ እንደጨረሰ ይታወቃል። በ2018 ውድድሩም ላይ 2:06:41 የሆነ የራሱን ፈጣን ሰዓት ማስመዝገብ ችሏል። ሌላው ኢትዮጵያዊ አትሌት ደሬ ኡልፋታ በ2:08:42 ሰዓት ጠንካራ ተፎካካሪ ይሆናል ተብሎ ይጠበቃል። አትሌት አሸናፊ ገብሩም የመጀመሪያውን የማራቶን ውድድር እንደሚያደርግ ታውቋል።
በሴቶች መካከል በሚካሄደው ውድድር ማራቶንን ከ2:25 በታች ማጠናቀቅ የቻሉ በርካታ አትሌቶች ሲሳተፉ የዘንድሮው ሁለተኛው ነው። ከዚህ ቀደም በ2018 አስር ያህል አትሌቶች ከ2:25 በታች ሰዓት ይዘው አስደናቂ ፉክክር አሳይተዋል። ዘንድሮ ደግሞ ስምንት ያህል አትሌቶች ይህን ሰዓት ይዘው የሚያደርጉት ፉክክር ተጠባቂ ነው። ኬንያዊቷ አትሌት ሳሊ ካፕቲች በቀዳሚነት  የሚጠቀሰው 2:21:09 ሰዓት ያስመዘገበች ጠንካራ አትሌት ስትሆን ኢትዮጵያዊቷ አትሌት የሺ ቸኮል በ2:21:17 የሁለተኛው ፈጣን ሰዓት ባለቤት ሆና ብርቱ ፉክክር ያደርጋሉ ተብሎ ይጠበቃል። በተጨማሪም እኤአ በ2015 የቤጂንግ የዓለም ቻምፒዮና አሸናፊ የነበረችው ኢትዮጵያዊቷ አትሌት ማሬ ዲባባን ተከትላ በሁለተኝነት ያጠናቀቀችው ኬንያዊቷ ሄላህ ኪፕሮፕ በ2:21:27 ሦስተኛውን ፈጣን ሰዓት ይዛ ትፎካከራለች። አታለል አንሙት፣ዝናሽ ለማና መሠረት አበባየሁ የተባሉ ኢትዮጵያውያን አትሌቶችም በውድድሩ ተፎካካሪ ይሆናሉ።
ለሰላሳ ዘጠነኛ ጊዜ በመጪው እሁድ በሚካሄደው የፍራንክፈርት ማራቶን ከአስራ ሁለት እስከ ሃያ ሺ ተሳታፊዎች የጀርመኗን ከተማ እንደሚያደምቁ ታውቋል። «በኮሮና ወረርሽኝ ስጋት ከሁለት አመት ቆይታ በኋላ ውድድሩ ሲመለስ በማራቶን ጠንካራ አትሌቶችን አካቶ ነው፣ በሺዎች ለሚቆጠሩ ለተሳታፊዎችም ውድድሩ አስደናቂ ይሆናል፣ ያለፉት አመታት የውድድሩን ባህል በማስቀጠልም የፍራንክፈርት ማራቶንን ዳግም ታላቅ የማድረግ ጥረታችን ይቀጥላል» በማለት የውድድሩ ዳይሬክተር ጆ ሺንድለር ለመገናኛ ብዙኃን አስተያየት ሰጥተዋል።
ቦጋለ አበበ
አዲስ ዘመን ጥቅምት 17/2015
የኢትዮጵያ ከ20 ዓመት በታች ብሔራዊ ቡድን ለሴካፋ ዞን ውድድር ወደ ሱዳን ያቀናል። ባለፉት በርካታ ቀናት በአዲስ አበባ የካፍ አካዳሚ ዝግጅቱን ሲያደርግ የቆየው የኢትዮጵያ ከ20 ዓመት በታች ብሔራዊ ቡድን በቅርቡ በተሾሙት አሰልጣኝ እድሉ ደረጄ እየተመራ ከቀናት በፊት ከመቻል የ20 ዓመት በታች ቡድን ጋር የአቋም መፈተሻ ጨዋታ አከናውኖ 3-0 አሸንፏል።
በሱዳን አስተናጋጅነት የሚካሄደው የሴካፋ ዞን ከ20 ዓመት በታች የአፍሪካ ዋንጫ ማጣሪያ ውድድር ጥቅምት 18 የሚጀምር ሲሆን ኢትዮጵያ በምድብ ሁለት ከታንዛንያ እና ዩጋንዳ ጋር መደልደሏ የሚታወስ ነው። ኢትዮጵያ የመጀመሪያውን የምድብ ጨዋታም በመጪው ረቡእ ከታንዛኒያ ጋር እንደምታደርግ ከውድድሩ መርሃግብር ለመረዳት ተችሏል።
ለኢትዮጵያ እግር ካስ ፌዴሬሽን ዩቲዩብ አስተያየታቸውን የሰጡት አሰልጣኝ እድሉ፣ እሳቸውና ምክትሎቻቸው ቡድኑን ለማሰልጠን ሲመጡ የአጭር ጊዜ ኮንትራት ቢፈራረሙም በቅርብ የሚጠብቃቸው የሴካፋ ውድድርን ጨምሮ ወደ ፊት በሚያስመዘግቡት ውጤት መሰረት ረጅም ውል ሊሰጣቸው እንደሚችል በቃል ደረጃ መስማማታቸውን ገልፀዋል፡፡ ለሴካፋው ውድድር ዝግጅት ሲጀምሩም በይፋ ጥሪ ካቀረቡላቸው አርባ ስምንት ተጫዋቾች በተጨማሪ ክፍተት ያለባቸው ቦታዎች ላይ ከየክለቦች ሌሎች ተጫዋቾችን እንዳመጡ ተናግረዋል፡፡
ለብሔራዊ ቡድኑ ከተጠሩት አብዛኞቹ ተጫዋቾች በባቱ፣ጎንደርና አሰላ ከተሞች በተካሄዱ ውድድሮች ላይ የታዩ መሆናቸውን የጠቆሙት አሰልጣኙ፣ ተጫዋቾቹ በልምምድ ላይ የቆዩ በመሆናቸው አሁን እያደረጉ የሚገኙት ዝግጅት በቅርብ ካለው ውድድር ጋር የተያያዘ እንደሆነ ገልፀዋል፡፡ በሴካፋ ውድድር ቡድኑ የት ድረስ እንደሚጓዝ ለመናገር በቅድሚያ የተጋጣሚ ቡድኖች ያሉበትን ወቅታዊ አቀም ማወቅ እንደሚጠይቅ የተናገሩት አሰልጣኝ እድሉ፣ በእንዲህ አይነት ውድድሮች ሁሉም ቡድኖች ከስር ጀምሮ ተሰርቶባቸው በቂ ዝግጅት አድርገው እንደሚመጡ አስረድተዋል፡፡ የኢትዮጵያ ብሔራዊ ቡድንም ባለው አቅም መሰረት በሚጠቅመው አጨዋወት መሰረት ትኩረት አድርጎ በመዘጋጀት ከሱዳን ጥሩ ውጤት ይዞ ይመጣል ብለው ተስፋ እንደሚያደርጉ ገልፀዋል፡፡
ሰባት ቡድኖች በሚሳተፉበት የዘንድሮው ከ20 አመት በታች የሴካፋ ውድድር ለፍጻሜ የሚቀርቡ ሁለት ቡድኖች በ2023 የአፍሪካ ከ20 አመት በታች አፍሪካ ዋንጫ ላይ በቀጥታ ይሳተፋሉ።
የሴካፋ ከ20 አመት በታች ውድድር በመካከለኛውና ምስራቅ አፍሪካ እግር ኳስ ምክር ቤት አማካኝነት ሃያ አባል አገራትን ያካተተ አንጋፋ የውድድር መድረክ ሆኖ እኤአ ከ1971 ጀምሮ እየተካሄደ ይገኛል።
ውድድሩ ብዙ ጊዜ በየሁለት አመቱ አልፎ አልፎም በሶስትና አራት አመት ልዩነት ሲካሄድ ቆይቷል። ኢትዮጵያም ከዚህ ቀደም ከተካሄዱ አስራ ሁለት ውድድሮች በሶስቱ ዋንጫ ማንሳት ችላለች። ይህም እኤአ በ1995 ኬንያ ባስተናገደችው ውድድር በፍጻሜ ጨዋታ ታንዛኒያን በመርታት ለመጀመሪያ ጊዜ ቻምፒዮን የሆነችበት አንዱ ነው። በቀጣይም ኢትዮጵያ በታሪክ ለመጀመሪያ ጊዜ ባስተናገደችው ብቸኛ ውድድር እኤአ በ1996 ዩጋንዳን በፍጻሜ ጨዋታ አሸንፋ ያነሳችው ዋንጫ ተጠቃሽ ሲሆን፣ እኤአ 2005 ላይ ዛንዚባር ባስተናገደችው ውድድር ቡሩንዲን በፍጻሜ ጨዋታ አሸንፋ ቻምፒዮን እንደነበረች ይታወቃል።
ኢትዮጵያ በዚህ ውድድር ሶስት ጊዜ ቻምፒዮን በመሆን ስኬታማ ከሚባሉ አገራት አንዷ ስትሆን ዩጋንዳ አራት ጊዜ የዋንጫ ባለቤት በመሆን ቀዳሚ ናት። ሁለቱ አገራት (ኢትዮጵያና ዩጋንዳ) ዘንድሮ ሱዳን በኦምዱርማን አል ሂላል ስቴድየም አስራ ሶስተኛውን ውድድር ስታዘጋጅ በአንድ ምድብ ተደልድለዋል። በሁለተኛው የምድብ ጨዋታቸውም በቀጣዩ ሳምንት የሚገናኙ ይሆናል።
በምድብ አንድ አስተናጋጇ ሱዳን ከቡሩንዲ፣ደቡብ ሱዳንና ጅቡቲ ጋር ተደልድለዋል። ውድድሩ በመጪው አርብ ሲጀመርም ሱዳን በመክፈቻው ጨዋታ ጎረቤቷ ደቡብ ሱዳንን ትገጥማለች።
ቦጋለ አበበ
አዲስ ዘመን ጥቅምት 16 / 2015
ኢትዮጵያዊያን አትሌቶች በሳምንቱ መጨረሻ በተለያዩ የጎዳና ላይ ውድድሮች ውጤታማ በመሆን አጠናቀዋል።ከእነዚህ መካከል አንዱ በስፔን ቫሌንሲያ የተካሄደው የግማሽ ማራቶን ውድድር ሲሆን፤ ኢትዮጵያውያን አትሌቶችም ከተፎካካሪዎቻቸው ጋር ከፍተኛ ትንቅንቅ በማድረግ በውጤታማነት አጠናቀዋል።በመላው ዓለም ከሚካሄዱ የ21ኪሎ ሜትር ሩጫዎች መካከል ከቀዳሚዎቹ አንዱ የሆነው የቫሌንሲያ ግማሽ ማራቶን በበርካታ አትሌቶች ዘንድ ተመራጭ ነው።በተለይ በከተማዋ ባለው ምቹ የአየር ሁኔታ ምክንያት ፈጣን ሰዓት የሚመዘገብበት በመሆኑም ይታወቃል።
ከትናንት በስቲያ በተካሄደው በዚህ ውድድር ግን የተጠበቀው ሳይሆን እጅግ ሞቃታማ በነበረው የአየር ሁኔታ ምክንያት ውድድሩ ፈጣን እንዳልነበረ ታይቷል።እስከ 10ኛው ኪሎ ሜትር ድረስም አስር የሚሆኑ አትሌቶች 27:51 በሆነ ሰዓት የሸፈኑት ሲሆን፤ ከ13ኛው ኪሎ ሜትር አንስቶ ግን ውድድሩ የነበረበት ሁኔታ መለወጡ ታይቷል። የቀድሞ የርቀቱ ክብረወሰን ባለቤት ኬንያዊው ኪብወት ካንዳይ እና የሃገሩ ልጅ ዳንኤል ማቲኮ እንዲሁም ኢትዮጵዊያኑ ዮሚፍ ቀጄልቻና ታደሰ ወርቁ በመሆን የአሸናፊነት ፉክክር ውስጥ ሊገቡ ችለዋል።እስከ 20ኛው ኪሎ ሜትር ድረስም በመካከላቸው የነበረው ርቀት የ23 ሰከንዶች ብቻ ነበር።
ከፍተኛ ፉክክርና የአሸናፊነት ትንቅንቅ በተደረገበት በዚህ ውድድር ላይም በርቀቱ ታዋቂ የሆነው ኬንዊው አትሌት ኪብዎት ካንዳይ 58:10 በሆነ ሰዓት አሸናፊነቱን አረጋግጧል።አትሌቱ በርቀቱ ሶስተኛውን ፈጣን ሰዓት ሲያስመዘግብ ከሁለት ዓመት በፊት በቦታው የክብረወሰን ባለቤት ሲሆን ከገባበት በአንድ ደቂቃ የዘገየ ነው።ለአሸናፊነት ብርቱ ፉክክር ሲያደርግ የቆየው ኢትዮጵያዊው አትሌት ዮሚፍ ቀጄልቻ ደግሞ በ23 ሰከንዶች ዘግይቶ ሁለተኛ በመሆን አጠናቀል።የዓለም የቤት ውስጥ አትሌቲክስ ቻምፒዮና የሁለት ጊዜ ቻምፒዮኑ ዮሚፍ እአአ በ2019 በቫሌንሲያ ግማሽ ማራቶን ሲሮጥ የገባበት ሰዓት 59ደቂቃ ከ05 ሰከንድ ነበር።በዚህ ውድድርም ከአንድ ደቂቃ በላይ የሆነ ፈጣን ሰዓት በማስመዝገብም የኢትዮጵያን የርቀቱን ክብረወሰን ሊሰብር ችሏል።
ኬንያዊው ዳንኤል ማቲኮ እና ኢትዮጵያዊው አትሌት ታደሰ ወርቁም በተመሳሳይ ጥቂት ሰከንዶችን ብቻ በመዘግየት በ58 ደቂቃ ሶስተኛ እና አራተኛ ሆነው ውድድራቸውን አጠናቀዋል።ባልተጠበቀ ሁኔታ ሲጀመር ተቀዛቅዞ በፈጠነው በዚህ ውድድር ላይም ስድስት አትሌቶች ከአንድ ሰዓት በታች 21 ኪሎ ሜትሩን መሮጣቸው ታውቋል።
በሴቶች በኩልም በተመሳሳይ ኢትዮጵያዊያን እና ኬንያዊያን አትሌቶች አሸናፊ ይሆናሉ በሚል የተገመተ ቢሆንም የበላይነቱ ግን ወደ ኢትዮጵያዊያኑ አትሌቶች ያደላ ነበር።በተያዘው ዓመት የኮፐንሃገን ግማሽ ማራቶን ውድድርን ሁለተኛ ሆና ያጠናቀቀችው ኢትዮጵያዊቷ ጽጌ ገብረሰላማ ርቀቱን በመምራት ሰፊ የአሸናፊነት ቅድመ ግምት ብታገኝም በአራት ሰከንዶች ብቻ በመበለጧ ሳይሳካላት ቀርቷል።1:05:41 በሆነ ሰዓት በመግባትም ጀርመናዊቷ አትሌት ኮንስታንዜ ክሎስተርሃፈን የዘንድሮው የቫሌንሲያ ግማሽ ማራቶን ውድድር አሸናፊ ልትሆን ችላለች።
ሩጫውን ስትቆጣጠር የቆየችው ጽጌ 1:05:45 በሆነ ሰዓት በመግባትም የግሏን ፈጣን ሰዓት ማስመዝገብ ችላለች።ከጽጌ ጋር በመሆን ጠንካራ ፉክክር ስታደርግ የቆየችውና አስቀድሞ ታሸናፋለች የሚል ከፍተኛ ግምት የተሰጣት አትሌት ሃዊ ፈይሳ ደግሞ የሀገሯን ልጅ በመከተል ሶስተኛ ደረጃን ልትይዝ ችላለች።በቫሌንሲያ፣ ኮፐንሃገን እና ባህሬን ግማሽ ማራቶኖች በመሮጥ ልምድ ያላት ሃዊ ርቀቱን የሮጠችበት ሰዓት 1:06:00 ሆኖ ተመዝግቧል።
በሌላ በኩል በስሎቬኒያ በተካሄደው የሉቢኒያ ማራቶን ኢትዮጵያዊው አትሌት ገብረጻዲቅ አብረሃ አሸናፊ መሆኑ ታውቋል።አትሌቱ ርቀቱን 2:06:09 በሆነ ሰዓት ሲሮጥ፤ አትሌት አብደላ ጎዳና ደግሞ 2:08:54 በሆነ ሰዓት አራተኛ ሆኖ ገብቷል።በሴቶችም ኢትዮጵያዊቷ አትሌት ስራነሽ ይርጋ 2:21:08 በሆነ ሰዓት ቀዳሚ ስትሆን፤ ስንታየሁ ለውጠኝ ደግሞ 2:22:36 በሆነ ሰዓት ሁለተኛ ወጥታለች።በጣሊያኗ ቬነስ በተደረገው ማራቶንም አትሌት ታፈሰ ደለለኝ እና ክብሮም ደስታ ሶስተኛ እና አራተኛ ደረጃን ሲይዙ፤ በሴቶች ፋንቱ ዘውዱ እና ጠጅቱ ስዩም አምስተኛ እና ስድስተኛ ሆነው ውድደሩን ፈጽመዋል።
ብርሃን ፈይሳ
አዲስ ዘመን ጥቅምት 15/2015
በ2008 ዓ.ም. ግንባታውን አንድ ብሎ የጀመረው ብሔራዊ ስቴድየም፣ የመጀመሪያውን የግንባታ ምዕራፍ በ2012 ዓ.ም. ቢያጠናቅቅም፣ በኮቪድ-19 ወረርሽኝና በውጭ ምንዛሪ እጥረት ምክንያት የምዕራፍ ሁለት ግንባታው በዕቅዱ መሠረት ለማከናወን እንዳልተቻለ ሲነገር መቆየቱ ይታወቃል:: የስቴድየሙ ግንባታ በውጪ ምንዛሬ እጥረት ምክንያት መቆሙን የሚገልጹ የተለያዩ ዘገባዎች ሰሞኑን በማህበራዊ የትስስር ገጾች ሲዘዋወሩ ታይተዋል። ይሁን እንጂ ይህ ከእውነት የራቀ መሆኑን አዲስ ዘመን ለጉዳዩ ቅርብ ከሆኑ ምንጮች አረጋግጧል።
የብሔራዊ ስታዲየም ግንባታው ተቀዛቀዘ እንጂ እንዳልቆመ የገለጹት የአዲስ ዘመን ምንጮች፣ ግንባታው በነበረበት ፍጥነት እንዳልቀጠለ ጠቁመዋል። ለዚህ ምክንያት ደግሞ ተቋራጩ የዋጋ ማስተካከያ እንዲያደርግ በመንግስት ደረጃ ንግግር እየተደረገበት በመሆኑ ነው:: ግንባታው ቆሟል የሚባለውም ከተቋራጩ ጋር ውል ሲቋረጥ ብቻ እንደሆነ ታውቋል።
ከአዲስ አበባ ስቴድየም እድሳት ጋር ተያይዞም በተለያዩ ደረጃዎች እድሳቱ እየተከናወነ እንደሚገኝ ለማረጋገጥ ተችሏል። የመጫወቻ ሜዳ እና የተጫዋቾች ማረፊያ፣ የክብር እንግዶችና የተመልካች ንጽህና ቤቶችን የሚመለከተው የመጀመሪያው ደረጃ እድሳት መጠናቀቁ የተጠቆመ ሲሆን፣ ቀጣዩን ስራ ለማስጀመርም ባህልና ስፖርት ሚኒስቴር በሂደት ላይ እንደሚገኝ ታውቋል። ቀሪው የግንባታ ስራ በውል የሚከናወን እንዲሁም በካፍ ስታንዳርድ መሰረት ቁሳቁሶችን ማሟላት ደግሞ በግዢ እንደሚከናወንም ተገልጿል።
ግንባታዎቹን በሚመለከት ከዚህ ቀደም በተለያዩ ጊዜያት የት ደርሷል የሚለውን የመገናኛ ብዙሃንን በመጋበዝ ማብራሪያ ይሰጥ ነበር:: ይሁንና በተያዘላቸው ጊዜ አለመጠናቀቃቸውን ተከትሎ ከእውቀት ውጭ እንዲሁም ያለውን ነገር ካለመረዳት አግባብ ያልሆኑ ትችቶች ሲቀርቡ ይስተዋላል:: በመሆኑም ውጤት ለማሳየት በማቀድ መግለጫና ማብራሪያ ሳይሰጥ ለረጅም ጊዜ ቆይቷል::
በአዲስ አበባ ቦሌ አካባቢ በቻይናው ስቴት ኮንስትራክሽን ኢንጂነሪንግ ኩባንያ እየተገነባ ያለው ስቴድየም 62 ሺህ ሰዎችን የመያዝ አቅም አለው። ከስቴድየሙ እግር ኳስ ሜዳ ሳር ማልበስና የመሮጫ ትራክ በስተቀር በአሁኑ ወቅት የመጀመሪያው ምእራፍ ሥራ የተጠናቀቀ ሲሆን ይህም አጠቃላይ የህንፃውን መዋቅር ጨምሮ የስፖርተኞች ማረፊያ፣ ቢሮዎች፣ የጋዜጠኞች ማስተናገጃ ወዘተ ያካትታል።
የመጀመሪያው ምእራፍ የፕሮጀክቱ ሥራ በተወሰነ ጊዜ የዘገየ ሲሆን ለዚህም ምክንያቶቹ ከውጭ የሚገቡ እቃዎች በጊዜው አለመድረስና የውጭ ምንዛሬ እጥረት ተጠቅሰዋል።
ሁለተኛው ምእራፍ የስቴድየሙ ፕሮጀክት ከሚካተቱት ሥራዎች መካከል የመጫወቻ ሜዳውን ሳር ማልበስ፣ የመሮጫ ትራክ ማንጠፍ፣ የስታዲየሙን ጣሪያ ማልበስና ወንበር መግጠም ይገኙበታል። ከዚህም ሌላ ሰው ሰራሽ ሀይቅ፣ የሄሊኮፍተር ማረፊያ፣ ዘመናዊ የደህንነት ካሜራ ሌሎች በርካታ ስራዎች ይከናወናሉ ተብሏል። ለመጀመሪያው ምዕራፍ ግንባታ ከ2.47 ቢሊዮን ብር በላይ ወጪ እንደተደረገ ከዚህ ቀደም የተገለጸ ሲሆን፣ ሁለተኛው ምእራፍ የግንባታ ሥራ ከዚህ የበለጠ ወጪ ይጠይቃል ተብሎ ይጠበቃል።
ስቴድየሙ ተጠናቆ ለአገልግሎት ሲበቃ ዓለም አቀፍ የእግር ኳስ ውድድሮችን ከማስተናገድ በተጨማሪ ሌሎች እንደ አትሌቲክስ አይነት ውድድሮችን ለማስተናገድ ምቹ አጋጣሚን የሚፈጥር ነው። የሁለተኛውን ምዕራፍ ግንባታ በዘጠኝ መቶ ቀናት ለማጠናቀቅ የታሰበ ቢሆንም ከተያዘው ቀን በላይ እንደሚያስፈልግ ተረጋግጧል። ሁለተኛውን ዙር ግንባታ ለማጠናቀቅ ከ 5.5 ቢሊዮን ብር በላይ እንደሚያስወጣ ይጠበቃል።
የአደይ አበባ ስታዲየም ሙሉ ለሙሉ ሲጠናቀቅ ከ 62,000 በላይ ተመልካቾችን የመያዝ አቅም እንዳለው ይጠበቃል። ይህ ውብ ስታዲየም ተገንብቶ ሲጠናቀቅ የጋዜጣዊ መግለጫ ክፍሎች (ሳውንድ ፕሩፍ የሆነ)፣ 8 ቪ አይ ፒ ክፍሎች፣ 2 ቪ ቪ አይ ፒ ክፍሎች ፣ ከ 1,000 በላይ መፀዳጃ ቤቶች (የወንድ እና የሴት )፣ 10 የሚዲያ ክፍሎች፣ ከ15 በላይ ሬስቶራንቶች (በአንድ ጊዜ ከ2,500 ሰው በላይ ማስተናገድ የሚችሉ) እና 7 ሊፍቶች እንደሚኖሩት ይጠበቃል።
ቦጋለ አበበ
አዲስ ዘመን ጥቅምት 14/2015
ዝነኛው የፈረንሳይ የእግር ኳስ መጽሔት በየዓመቱ ለምርጥ የአውሮፓ እግር ኳስ ተጫዋቾችና አሰልጣኞች የሚያበረክተው የባልን ድ ኦር ሽልማት ባለፈው ሰኞ ተከናውኗል። ከአስር ዓመታት በላይ በሁለቱ ከዋክብት ሊዮኔል ሜሲና ክርስቲያና ሮናልዶ ፍፁም የበላይነት ተይዞ የቆየው ይህ ሽልማት ወደ አዳዲስ ኮከቦች ፊቱን አዙርዋል።ነገር ግን ዘንድሮም ወደ አፍሪካውያን ወይም ጥቁር ተጫዋቾች ሳይመጣ ቀርቷል።ፈረንሳዊው የሪያል ማድሪድ ኮከብ ካሪም ቤንዜማ ለመጀመሪያ ጊዜ ሽልማቱን ሊወስድ ችሏል።
ሽልማቱ እንዳለፉት ዓመታት ሁሉ አጨቃጫቂ ሆኖ ባያልፍም የቆዳ ቀለማቸው ጥቁር በመሆኑ ብቻ ይህን ታላቅ ሽልማት ማሸነፍ ሲገባቸው ያላሸነፉ ተጫዋቾች ጉዳይ ሁልግዜም አነጋጋሪ ነው። ለአብነት ያህል ያለፈው ዓመት ሽልማት መስፈርቱ ከዘረኝነት የፀዳ ቢሆን ኖሮ የሴኔጋል ብሔራዊ ቡድንና የቼልሲው ግብ ጠባቂ ኤድዋርድ ሜንዲ የምርጥ ግብ ጠባቂዎችን ሽልማት ማሸነፍ ይገባው እንደነበር በርካቶች በብዙ ማሳያዎች ይከራከራሉ።
ሜንዲ የአውሮፓ ቻምፒዮንስ ሊግ ዋንጫን በውድድር ዓመቱ ከቼልሲ ጋር አሸንፏል፣ የሱፐር ካፕ ዋንጫን አንስቷል፣ በዚህም የአውሮፓ ምርጥ ግብ ጠባቂ ሽልማትን ማሸነፍ ችሏል። በብዙ ጨዋታዎች ጎል ሳይቆጠርበት በመውጣት ቀዳሚ ነው፣ በእንግሊዝ ፕሪሚየር ሊግም በብዙ ጨዋታዎች ጎል ሳይቆጠርበት በመውጣት ሁለተኛው ግብ ጠባቂ ነው፣ በቻምፒዮንስ ሊግ ሶስት ጎል ብቻ ተቆጥረውበታል፣ የባሎን ድ ኦርን ሽልማት ያሸነፈው ግን ይህን ሁሉ ስኬት በውድድር ዓመቱ የተጎናጸፈው ሜንዲ ሳይሆን ከጣሊያን ብሔራዊ ቡድን ጋር የአውሮፓ ዋንጫን ያሳካው ዶናሮማ ነው። እውነታው ግን አፍሪካውያን በእግር ኳሱ ዓለም እውቅና የላቸውም፣ አፍሪካውያን ተጫዋቾች ጥቁር በመሆናቸው ብቻ ብዙውን ጊዜ ማግኘት ያለባቸውን ነገር እንደማያገኙ ማሳያ ነው። ይህም በበርካቶች ዘንድ ጥያቄ ማስነሳቱ የተለመደ ነው።
አፍሪካውያን ወይም ጥቁር ተጫዋቾች ይህን ሽልማት እኤአ በ1995 ላይቤሪያዊው ኮከብ ጆርጅ ዊሃ ካሸነፈ ወዲህ ማሸነፍ አለመቻላቸው የሁልጊዜም ጥያቄ ነው። በተለይም አፍሪካውያን ተጫዋቾች ከሌሎች ተጫዋቾች በተሻለ ስኬታማ በነበሩባቸው በርካታ ዓመታት ይህን ሽልማት አለማግኘታቸው በአፍሪካውያን ዘንድ ቁጭት እንደፈጠረ ነው። ለአብነት ያህል በቅርቡ 2019 ላይ ከሊቨርፑል ጋር አስደናቂ የውድድር ዓመት ያሳለፉት ሴኔጋላዊው ሳዲዮ ማኔና ግብጻዊው ሞሐመድ ሳላህ ሽልማቱን የማሸነፍ ትልቅ እድል እያላቸውና እየተገባቸው ለሊዮኔል ሜሲ መሰጠቱ በርካቶችን ያበሳጨ የቅርብ ጊዜ ትውስታ ነው።
አፍሪካውያን ተጫዋቾች ከጆርጅ ዊሃ በኋላ ለዚህ ሽልማት አለመብቃታቸው የተለያየ መላምትና ምክንያት ይደረደራል። የቀድሞው ሴኔጋላዊ ኮከብ ፈርዲናንድ ኮሊ በአንድ ወቅት አፍሪካውያን ይህን ሽልማት ማሸነፍ ከማይችሉበት ምክንያት አንዱ ብሔራዊ ቡድኖቻቸው በዓለም አቀፍ ደረጃ ውጤታማ ባለመሆናቸው መሆኑን ጠቅሷል። ይሁን እንጂ ይህ ለብዙዎች አሳማኝ አይደለም። ምክንያቱም ሊዮኔል ሜሲ ከአርጀንቲና ብሔራዊ ቡድን ጋር የዓለም ዋንጫን ሳያነሳ ሰባት ሽልማቶችን ጠራርጎ ወስዷል።
ባለፉት በርካታ ዓመታት ከክለቡ ሊቨርፑል ጋር አስደናቂ ጊዜን ያሳለፈው አሁንም ግብፃዊው ኮከብ ሳላህ፣ የባሎን ድ ኦር ሽልማት ከዓለም ዋንጫ ጋር መቆራኘቱን እንዲህ ሲል ይቃወማል ‹‹በአፍሪካ ተጫዋቾች ማሸነፍ የነበረባቸው ብዙ የባሎን ዶር ሽልማቶች አሉ፣ ነገር ግን አልተሸለሙም። ካልተስማማችሁ እባካችሁን በአንድ ፕሪሚየር ሊግ ውስጥ ከ20 በላይ ግቦችን ያስቆጠረና ሊጉን ያሸነፈ አፍሪካዊ ተጫ ዋች እንደነበር ላስታውሳችሁ። እንዲሁም በመጨረሻ አንድ አፍሪካዊ ተጫዋች በቻምፒዮንስ ሊግ ፍፃሜ ያልደረሰበትን አንድ ወቅት ይጥቀሱ። የዓለም ዋንጫን ስለማሸነፍ እየተናገራችሁ ከሆነ ይህ ማለት ባሎን ድ ኦር በየዓመቱ በሚባል ደረጃ በስህተት ተሸልሟል ማለት ነው፣ ምክንያቱም የዚህ ሽልማት አብዛኛዎቹ አሸናፊዎች የዓለም ዋንጫ የላቸውም።››
ታሪካዊው የካሜሩን ኮከብ ሮጀር ሚላም በዚህ ረገድ የተለየ እይታ ወይም አስተያየት አለው። እንደ ሚላ እምነት ሽልማቱን የሚሰጠው ተቋም አፍሪካውያን እንዲያሸንፉ አይፈልግም፣ ሊዮኔል ሜሲ ይህን ሽልማት ደጋግሞ የሚያሸንፍበት መሰረትም ከስፖርታዊ ብቃት ይልቅ ከንግድ ጋር የተቆራኘ ነው። ሚላ ጆርጅ ዊሃ ብቸኛውን ሽልማት ባሸነፈበት ዓመት ሸላሚዎቹ ዊሃ የነበረውን በግልጽ የሚታይ ብቃት መሸሸግ ስለማይችሉ ነገሮች አስገዳጅ ሆነውባቸው ነው ይላል።
አንድ ቀን ግን ነገሮች ተቀይረው አፍሪካውያን ተጫዋቾች ይህን ዝነኛ ሽልማት ደጋግመው እንደ ሚያሸንፉ ሮጀር ሚላ ተስፋ አለው። ‹‹ነገሮች የሚለወጡ ይመስለኛል፣ ግብጻዊው ኮከብ ሳላህ አስደናቂ ነገር እያሳየ ነው፣ ሴኔጋላዊው ማኔ የሚሰራው ድንቅ ነገርም ያልተለመደ ነው፣ ሽልማቱና ሰዎች የመርህ ተገዢ መሆን አለባቸው፣ የባልን ድ ኦር ሽልማት ለአፍሪካ እግር ኳስ የሚጨምረው ነገር አለ›› የሚለው ሚላ የእግር ኳስ ዓለም አቀፋዊ እድገት እንደ አፍሪካ ባሉ አህጉራት እንዲቀጥል ከተፈለገ እግር ኳሱን የሚመሩ አካላት በሃቅ መስራት እንዳለባቸው ይመክራል።
ቦጋለ አበበ
አዲስ ዘመን ጥቅምት 13 ቀን 2015 ዓ.ም
ኢትዮጵያን በስፖርቱ ዘርፍ በዓለም አቀፍ ደረጃ ካስጠሩ ሰዎች መካከል አንዱ አንጋፋው የስፖርት ጋዜጠኛ ፍቅሩ ኪዳኔ ናቸው። እኚህ ታላቅ ሰው ከጋዜጠኝነት ሙያ ባለፈ በስፖርቱ ዘርፍ የተለያዩ አገልግሎቶችን በማበርከት የኢትዮጵያን ስፖርት ከምስረታው አንስቶ የደገፉ ናቸው። አቶ ፍቅሩ በዓለም አቀፍ የስፖርት ማህበራትም በአማካሪነትና ሌሎች ስራዎች ያገለገሉ ሰው ናቸው። የስፖርት ትምህርት ቤትና ማህደር የነበሩት አቶ ፍቅሩ ኪዳኔ ባሳለፍነው ሳምንት በ88 ዓመታቸው ከዚህ ዓለም በሞት መለየታቸው ይታወቃል። የቀብር ስነስርዓታቸውም ረጅም ዓመታትን በኖሩበት ፈረንሳይ የተፈጸመ ሲሆን፤ በአገራቸው ኢትዮጵያም ስራዎቻቸውን የሚዘክሩ መርሃ ግብሮች ተከናውነዋል።
ከእነዚህ መካከል አንዱ በኢትዮጵያ የስፖርት ጋዜጠኞች ማህበር ከትናንት በስቲያ ምሽት የተዘጋጀው ዝክረ ፍቅሩ ኪዳኔ ዋነኛው ነው። አቶ ፍቅሩ በተለይ የሚታወቁት በስፖርት ጋዜጠኝነት ሲሆን፤ በጋዜጣ እና በሬዲዮ ስፖርትን በመዘገብም ቀዳሚው ሰው ናቸው። በአማርኛ፣ እንግሊዝኛ እና ፈረንሳይኛ ቋንቋዎችም ከኢትዮጵያው የዛሬይቱ ኢትዮጵያ እስከ ትልልቆቹ የፈረንሳይ ጋዜጦችና መጽሄቶችም ስፖርታዊ ዘገባዎቻቸውን አስነብበዋል። ከባልደረቦቻቸው ጋር በመሆንም የኢትዮጵያ ስፖርት ጋዜጠኞች ማህበርን በመመስረትና በመምራት የማይዘነጋ ሚና አላቸው። ይህንን የሚዘክር መድረክም በሙያ ልጆቻቸው ማህበር የተካሄደ ሲሆን፤ እርሳቸውን የሚያውቁ እንግዶችም በቦታው ተገኝተዋል።
በዝክር መርሃ ግብሩ ላይ ተገኝተው ንግግር ካደረጉ ሰዎች መካከል አንዱ የሆነው ሻለቃ ኃይሌ ገብረስላሴ ትውውቃቸውን በማስታወስ ነበር ንግግሩን የጀመረው። ኃይሌ በሲድኒ ኦሊምፒክ ሲያሸንፍ፤ አቶ ፍቅሩ ከዓለም አቀፉ የኦሊምፒክ ኮሚቴ አመራሮች ጋር በመሆን በስታዲየም የተገኙ ሲሆን ደስታቸውንም አጠገቡ ሄደው ነበር የገለጹለት። ከዚያን በኋላም ትውውቃቸው ጠንክሮ በተለያዩ ውድድሮች ላይ በቅድሚያ የሚያገኛቸው ሰው ናቸው። እንደ ቤተሰብም ይጠያየቁ ነበር። በቅርቡ የተሰማው ህልፈታቸው አሳዛኝ ቢሆንም በሕይወት ሳሉ ሃውልታቸውን ሰርተው ካለፉ ሰዎች መካከል መሆናቸውን ጀግናው አትሌት ተናግሯል። አቶ ፍቅሩ አፍሪካዊ ሆነው በዓለም አቀፍ የስፖርት ተቋማት ውስጥ ነጮችን ማማከራቸውም ምን ያህል ተጽዕኖ ፈጣሪ እንደሆኑ የሚያሳይ መሆኑንም አብራርቷል።
ሌላኛው በመድረኩ ላይ ትዝታቸውን ያጋሩት የአቶ ፍቅሩ የረጅም ጊዜ ወዳጅ የሆኑትና የቅዱስ ጊዮርጊስ ስፖርት ክለብ ፕሬዚዳንት አቶ አብነት ገብረመስቀል ናቸው። በንግግራቸውም አቶ ፍቅሩ ኪዳኔ ለኢትዮጵያ፣ አፍሪካ እና ዓለም ስፖርት የተፈጠሩ ሰው መሆናቸውን አንስተዋል። ‹‹በዓለም አቀፍ የስፖርት ተቋማት ስማቸው የተከበረ የስፖርት ማህደር›› መሆናቸውንና በየትኛውም ዘርፍ የኢትዮጵያ ጠበቃ እንደነበሩም በሃዘን ስሜት ውስጥ ሆነው ገልጸዋል።
በኢትዮጵያ ስፖርት ታሪክ አቶ ፍቅሩ ፈር ቀዳጅ ከሆኑባቸው ጉዳዮች መካል አንዱ የስፖርት ጋዜጠኝነት ሲሆን፤ የስፖርት ጋዜጠኞች ማህበርንም በ1960ዓ.ም በመመስረትና በአመራርነትም አገልግለዋል። ኑሯቸውን በፈረንሳይ ካደረጉም በኋላም ማህበሩ በተለያየ ጊዜ አዳዲስ አመራሮችን ቢቀያይርም ከጎኑ በመሆንና፤ ሕይወታቸው እስካለፈበት ጊዜ ድረስ ለአባላቱ የትኛውንም ሙያዊና ሌሎች ጉዳዮች ላይ በማማከርና ልምዳቸውን በማካፈል ቆይተዋል። በመሆኑም ማህበሩ ታላቅ ሰው ማጣቱን የማህበሩ ፕሬዚዳንት ጋዜጠኛ ነዋይ ይመር ገልጿል። ላበረከቱት አስተዋጽኦም ማህበሩ ከአራት ዓመታት በፊት የሕይወት ዘመን ልዩ ተሸላሚ አድርጓቸው ነበር። በጊዜውም ለጀማሪ የስፖርት ጋዜጠኞች መታሰቢያ ይሆንላቸው ዘንድ መጠየቃቸውንና የትኛውም ባለሙያ ሲፈልጋቸው በቅርበት የሚገኙ ሰው እንደነበሩም አስታውሷል።
አቶ ፍቅሩ የኢትዮጵያውን የስፖርት ጋዜጠኞች ማህበር ብቻም ሳይሆን የአፍሪካ እና የዓለም የስፖርት ጋዜጠኞች ማህበር ምስረታ ላይም ቀዳሚው ሰው ነበሩ። ይህንን ተከትሎም የማህበራቱ አመራሮች በተንቀሳቃሽ ምስል ሃዘናቸውን ገልጸዋል። አቶ ፍቅሩ የክብር አባል የሆኑበት የዓለም የስፖርት ጋዜጠኞች ማህበር ፕሬዚዳንት ጂያኒ ሜርሎ፤ ማህበሩ አማካሪው የነበሩ ትልቅ ሰውን አጥቷል ብሏል። የአፍሪካ ስፖርት ጋዜጠኞች ማህበር ፕሬዚዳንት ሚሼል ኦቢ በበኩሉ፤ በማህበሩ ምስረታ እንዲሁም አቅጣጫዎችን በመስጠት ሚናቸው ከፍተኛ እንደነበር አውስቷል። የጋዜጠኝነትን ፍልስፍና በተግባር ያሳዩ መሆናቸውንም ከስራቸው መረዳት እንደሚቻልም ነው የገለጹት።
የኢፌዴሪ ባህልና ስፖርት ሚኒስትር የስፖርት ዘርፍ ሚኒስትር ዴኤታ አምባሳደር መስፍን ቸርነት፤ በመድረኩ ላይ ተገኝተው ሃዘናቸውን ገልጸዋል። በዚህም አቶ ፍቅሩ በኢትዮጵያ ፋና ወጊ ጋዜጠኛ ከመሆናቸው ባሻገር ኢትዮጵያን ያስቀደሙ የስፖርት ዲፕሎማት መሆናቸውንም ነው ያመላከቱት።
ብርሃን ፈይሳ
አዲስ ዘመን ጥቅምት 12/2015
የየትኛውም አትሌት ዓላማ እና ህልም በሚወዳደርበት ርቀት በትልልቅ መድረኮች ተሳትፎ ውጤታማ መሆን ነው። አሸናፊነቱ በኦሊምፒክ እና በዓለም አትሌቲክስ ቻምፒዮና አሊያም በሌሎች ቻምፒዮናዎች ሲሆን ደግሞ ከራስ ስም በላይ አገርንም የሚያኮራ በመሆኑ ክብሩ ድርብ ይሆናል። ከሁሉም የሚልቀው ግን የአትሌቱ አሸናፊነት በዓለም ደረጃ እውቅና አግኝቶ የዓመቱ ምርጥ አትሌት ሲሰኝ ነው። ይህ እድል ደግሞ ብዙዎቹ የሚቀዳጁት ሳይሆን እጅግ ጠንካራዎች የሚያሳኩት ነው።
ዓለምን ባስደመሙ ምርጥ አትሌቶቿ የምትታወቀው የሯጮቹ ምድር ኢትዮጵያም በተካፈሉበት ውድድሮች ብቻም ሳይሆን በዓለም አቀፍ ደረጃ ቁጥር አንድ የተሰኙ አትሌቶቸ በርካታ ናቸው። እአአ ከ1988 ጀምሮ በየዓመቱ በዓለም አትሌቲክስ አማካኝነት የሚያካሂደውንና በአትሌቲክስ ቤተሰቡ ድምጽ የሚሰጥበትን የዓመቱ ምርጥ አትሌት ሽልማት ትልቅ ቦታ ይሰጠዋል። በኢትዮጵያውያን አትሌቶች ረገድ ለመጀመሪያ ጊዜ ይህን ሽልማት አሸናፊ የሆነው ጀግናው ሻለቃ አትሌት ኃይሌ ገብረስላሴ ነው። አትሌቱ አሸናፊ የሆነበት ውድድር ደግሞ እአአ በ1998ቱ ነው። እአአ በ2004 እና 2005 ደግሞ ጀግናው አትሌት ቀነኒሳ በቀለ በተከታታይ አሸናፊ በመሆን ታሪካዊ አትሌትነቱን አረጋግጧል።
በሴቶች በኩል እአአ በ2007 ምርጥ አትሌት የተባለችው አትሌት መሰረት ደፋር ነበረች። እአአ በ2015 እና 2016 ደግሞ ገንዘቤ ዲባባ እና አልማዝ አያና የምርጥ አትሌትነት ምርጫው ኢትዮጵያ ላይ እንዲያርፍ ያደረጉ አትሌቶች ናቸው። ዘግይቶ በተጀመረው የምርጥ ተስፈኛ አትሌቶች ምርጫም ወጣቱ አትሌት ሰለሞን ባረጋ እአአ በ2019 ተሸላሚ ለመሆን ችሎ ነበር። ይሁንና ከዚያ በኋላ ባሉት ዓመታት ኢትዮጵያዊያን አትሌቶች አሸናፊዎች ብቻም ሳይሆን እጩ ውስጥ የመግባት እድላቸው እየተመናመነ ሲሄድ ታይቷል። የዘንድሮው ዓመት (2022) የምርጥ አትሌቶች ዝርዝር ላይም 20 አትሌቶች በእጩነት በሁለቱም ጾታ ቀርበዋል። ይሁንና በዝርዝሮቹ ውስጥ ኢትዮጵያዊያን አትሌቶች አልተካተቱም። ይህም አትሌቲክስ መታወቂያዋ ከሆነው ኢትዮጵያ ብዙዎች የሚጠብቁት አይደለም።
እየተገባደደ በሚገኘው የፈረንጆቹ ዓመት ለኢትዮጵያ አትሌቲክስ የተሻለ ስኬታማ የሚባል ነበር። ምክንያቱ ደግሞ በዓመቱ ከተካሄዱት ታላላቅ ቻምፒዮናዎች ማለትም የዓለም የቤት ውስጥ ቻምፒዮና እንዲሁም በአሜሪካዋ ኦሪጎን የተደረገው የአትሌቲክስ ዓለም ቻምፒዮና የኢትዮጵያ ብሄራዊ ቡድን በመሪነት በማጠናቀቁ ነው። ከዚህ በተጨማሪ በርካታ አትሌቶች በዳይመንድ ሊጎች እና ሌሎች የግል ውድድሮች ላይ በመካፈል እንደተለመደው ውጤታማ ዓመት ነበር ያሳለፉት። የዓለም አትሌቲክስ እጩዎቹን ይፉ ሲያደርግም በዓመቱ ዋና ዋና በሚባሉ ውድድሮች ላይ ያስመዘገቡትን ውጤት መሰረት በማድረግ ነው። ታዲያ በእነዚህ ቻምፒዮናዎች ስኬታማ የነበሩት ኢትዮጵያዊያን አትሌቶች ለምን ሳይካተቱ ቀሩ የሚለው ጥያቄ የበርካቶች ነው።
ለአብነት ያህል በቤልግሬድ በተካሄደው የዓለም የቤት ውስጥ አትሌቲክስ ቻምፒዮና ኢትዮጵያ ከዓለም አንደኛ በመሆን ነበር ያጠናቀቀችው። ከተመዘገቡት የወርቅ ሜዳሊያዎች መካከልም አንድ ሜዳሊያ በአትሌት ጉዳፍ ጸጋይ ነበር የተገኘው። አትሌቷ ከወራት በኋላ በተካሄደውና ኢትዮጵያ ከዓለም ሁለተኛ በሆነችበት የኦሪጎኑ አትሌቲክስ ቻምፒዮና ደግሞ በ5ሺ ሜትር የወርቅ እንዲሁም በ1ሺ500 ሜትር የብር ሜዳሊያዎችን ነበር ያጠለቀችው። አትሌቷ በሌቪን እንዲሁም በቤት ውስጥ የቱር ውድድር ድንቅ ብቃቷን ያሳየችበት የዓመቱ ውድድር ነበር። ዳመንድ ሊግ ላይም እስከመጨረሻው መጓዝ የቻለችና ከፍተኛ የአሸናፊነት ግምት ሲሰጣት የቆየችም አትሌት ናት። ይሁንና ይህቺ አትሌት ከእጩዎቹ አንዷ ልትሆን አልቻለችም።
ይህ ጉዳይ ጠቅለል ተደርጎ ሲታይም የዓመቱ ምርጥ አትሌቶች ምርጫ ዝርዝር ውስጥ የሚካፈሉ አትሌቶች፤ በአትሌቲክስ ማለትም ረጅም፣ መካከለኛ እና አጭር ርቀት የመም፣ የሜዳ ተግባራት እንዲሁም የጎዳና ላይ ሩጫ ላይ የተካፈሉ አትሌቶች ነው። ከቅርብ ጊዜ ወዲህ ደግሞ እየታየ ያለው በእጩነት ከሚቀርቡት አትሌቶች መካከል አብዛኛዎቹ የአጭር እና መካከለኛ ርቀት አትሌቶች እንዲሁም የሜዳ ተግባራት አትሌቶች ናቸው። የረጅም ርቀት የመም አትሌቶች በምርጫው እምብዛም የማይካተቱ ሲሆን፤ ጥቂት የጎዳና ላይ ሯጮች ብቻ በእጩነት ውስጥ እንደሚገቡ በግልጽ የሚታይ ነው። ይህ ደግሞ ምዕራባዊያን ለራሳቸው ከሚሰጡት ስፍራ የተነሳ ሊሆን እንደሚችል ብዙዎች ይስማማሉ።
ብርሀን ፈይሳ
አዲስ ዘመን ጥቅምት 11 ቀን 2015
በስፔን ከሚካሄዱ የጎዳና ላይ የሩጫ ውድድሮች መካከል የቫሌንሲያ ግማሽ ማራቶን በቀዳሚነት ተጠቃሽ ነው። የዓለም አትሌቲክስ ለዚህ የጎዳና ላይ ውድድር እአአ በ2016 የወርቅ ደረጃ የሰጠው ሲሆን፤ በዓለም ላይ ‹‹ሱፐር ሃፍስ›› ከሚባሉት መሰል ታላላቅ የግማሽ ማራቶን ውድድሮች(ሊዝበን፣ ፕራግ፣ ኮፐንሃገን እና ካርዲፍ የግማሽ ማራቶን ሩጫዎች) ጎን የሚሰለፍም ነው። በዚህም ምክንያት የዓለም የግማሽ ማራቶን ቻምፒዮናን ለማካሄድም ቫሌንሲያ ተመራጭ ሊሆን ችሏል።
በውብና በበርካታ ስነህንጻ ባማረችው ቫሌንሲያ ከተማ የሚካሄደው ይህ ውድድር በታላላቅና ዝነኛ የጎዳና ላይ ሯጮችም ተመራጭ ነው። ተመራጭ የሆነበት ዋናው ምክንያት ደግሞ ፈጣን ሰአት የሚመዘገብበት ውድድር በመሆኑ ነው። ለዚህ ማሳያ የሚሆነው ደግሞ በሴቶች የዓለም ግማሽ ማራቶን ክብረወሰን የተመዘገበው በዚህ ውድድር በመሆኑ ነው። ይህም በኢትዮጵያዊቷ ጠንካራ አትሌት ለተሰንበት ግደይ የተመዘገበ ሲሆን፤ አትሌቷ ባለፈው ዓመት ርቀቱን ስታሸንፍ 1:02:52 ሰዓት ማስመዝገቧ ይታወሳል። ኬንያዊው ኪቢዎት ካንዳይ ደግሞ ከሁለት ዓመት በፊት 57፡ 32 የሆነ ሰዓት በማስመዝገብ የአለምን ክብረወሰን መስበር ችሎ ነበር። በዘንድሮው ውድድርም በሁለቱም ጾታዎች ፈጣን ሰዓት እንደሚመዘገብ ይጠበቃል።
የዚህ ዓመቱ የቫሌንሲያ ግማሽ ማራቶንም በመጪው እሁድ የሚካሄድ ሲሆን፤ እንደተለመደው በርቀቱ ጠንካራ የሆኑና ፈጣን ሰዓት ያላቸው አትሌቶች ተሳታፊዎች ይሆናሉ። ከእነዚህ አትሌቶች መካከል ኢትዮጵያዊያን አትሌቶችም በሁለቱም ጾታ ተሳታፊዎች መሆናቸው ተረጋግጧል። ይሁንና በወንዶች በኩል የቦታው ባለፈጣን ሰዓት ባለቤቱ ካንዳይ ዘንድሮም የውድድሩ ተሳታፊ መሆኑ እንዲሁም ሌሎች ፈጣን ሰዓት ያላቸው የሃገሩ ልጆችም የሩጫው ተካፋይነታቸውን ማረጋገጣቸው ውድድሩን ከባድ ሊያደርገው እንደሚችል ይጠበቃል።
ጠንካራ ኢትዮጵያዊያን አትሌቶችም ከተፎካካሪነት በዘለለ ከፍተኛ የአሸናፊነት ቅድመ ግምት የተሰጣቸው ሆነዋል። አትሌት ሚልኬሳ መንገሻ በርቀቱ ባለው ፈጣን ሰዓት ቀዳሚው የአሸናፊነት ግምት ከተሰጣቸው ኢትዮጵያውያን አትሌቶች አንዱ ነው። የ22 ዓመቱ ወጣት በዓመቱ በርካታ ውድድሮች ላይ የተሳተፈ ሲሆን፤ በሂውስተን እና ኮፐንሃገን ግማሽ ማራቶኖች ላይም ሮጧል። ባለፈው ወር በተካሄደው የኮፐንሃገን ግማሽ ማራቶን ተወዳድሮም 58:58 የሆነ የግሉን ፈጣን ሰዓት ሊያስመዘግብ ችሏል።
ሌላኛው በመም የረጅም ርቀት ውድድሮች በተለይ የሚታወቀው ኢትዮጵያዊ አትሌት ዮሚፍ ቀጄልቻም በውድድሩ ጠንካራ ተፎካካሪ ይሆናሉ ተብሎ ከሚጠበቁት አትሌቶች መካከል ነው። ዮሚፍ በቅርቡ በጎዳና ላይ ሩጫ አይታይ እንጂ እአአ በ2019 የቫሌንሲያ ማራቶንን በመሮጥ አሸናፊ መሆኑ የሚታወስ ነው። በወቅቱ የገባበት 59፡05 የሆነ ሰዓት ደግሞ አትሌቱ በርቀቱ ያለው ፈጣን ሰዓት ነው። በመሆኑም አትሌቱ ጠንካራ ተፎካካሪ ብቻም ሳይሆን አሸናፊ የመሆን እድሉ የሰፋ እንደሚሆንም ተገምቷል። ታደሰ ወርቁም በዚህ ውድድር የሚካፈል ኢትዮጵያዊ አትሌት መሆኑ ታውቋል።
በሴቶች በኩል ኢትዮጵያዊያኑ አትሌቶች ያለፉትን አራት ዓመታት በተከታታይ አሸናፊዎች ነበሩ። ዘንድሮ የውድድሩ ተሳታፊነታቸውን ያረጋገጡ ኢትዮጵያዊያን አትሌቶች እንደተለመደው አሸናፊዎች ሊሆኑ እንደሚችሉም ተገምቷል። ከእነዚህም መካከል ቀዳሚዋ አትሌት ሃዊ ፈይሳ ናት። በኮፐንሃገን፣ ባህሬን እና በቫሌንሲያ ግማሽ ማራቶን በመሮጥ ልምድ ያላት ይህች አትሌት፤ ባለፈው ዓመት በኮፐንሃገን ግማሽ ማራቶን ያስመዘገበችው 1ሰዓት ከ05ደቂቃ ከ41 ሰከንድ የግሏ ፈጣን ሰዓት ነው። ይህ ሰዓት አብረዋት በውድድሩ ላይ ከሚሳተፉት አትሌቶች በሰከንዶች ብቻ የዘገየ ቢሆንም ጠንካራ የአሸናፊነት ፉክክር እንደምታደርግ ይጠበቃል።
በአምስት ሰከንዶች ብቻ ከሃዊ የዘገየ ሰዓት ያላት ኢትዮጵያዊቷ አትሌት ቦሰና ሙላቴም የዚህ ውድድር ተካፋይ ናት። በዚህ ዓመት የኮፐንሃገን ግማሽ ማራቶን ሁለተኛ ደረጃን በመያዝ ያጠናቀቀችው ሌላኛዋ አትሌት ጽጌ ገብረሰላማም የቫሌንሲያ ግማሽ ማራቶን ተካፋይ ናት። አትሌት እታገኝ ወርቁም በተመሳሳይ የውድድሩ ተፎካካሪ ይሆናሉ በሚል ግምት ከተሰጣቸው አትሌቶች መካከል አንዷ ሆናለች።
ብርሃን ፈይሳ
አዲስ ዘመን ጥቅምት 10/2015
በመጪው ጥር በአልጄሪያ አዘጋጅነት በሚካሄደው የአፍሪካ አገራት ቻምፒዮንሺፕ(ቻን) ዋንጫ የኢትዮጵያ ብሔራዊ ቡድን እንደሚሳተፍ ይታወቃል። ዋልያዎቹ ለሶስተኛ ጊዜ በሚሳተፉበት በዚህ ውድድር በምድብ አንድ ከአዘጋጇ አልጄሪያ፣ ሞዛምቢክና ሊቢያ ጋር የምድብ ጨዋታቸውን እንደሚያደርጉ ቀደም ብለው መደልደላቸው ይታወቃል። ከትናንት በስቲያም ዋልያዎቹ የምድብ ጨዋታዎችን የሚያደርጉበት ቀን እና ሰዓት ይፋ ሆኗል። በዚህም መሰረት ጥር 5 ቀን ምሽት 1 ሰዓት ላይ የመጀመሪያ ጨዋታቸውን ከሞዛምቢክ ጋር የሚያደርጉ ሲሆን፣ ጥር 9 – ምሽት 4 ሰዓት ከአልጄርያ ጋር ሁለተኛውን ጨዋታ ያከናውናሉ። ቀሪውን አንድ የምድብ ጨዋታም ጥር 13- ምሽት 4 ሰዓት ከሊቢያ ጋር እንደሚጫወቱ ከወጣው መርሃግብር ለመረዳት ተችሏል።
የኢትዮጵያ ብሔራዊ ቡድን የቻን ዋንጫን ጨምሮ በቀጣይ ወራት ለሚያደርጋቸው አህጉራዊ ውድድሮች ይረዳው ዘንድ ከወዲሁ የወዳጅነት ጨዋታዎችን እየፈለገ እንደሚገኝ ተጠቁሟል። በዚህም በአሰልጣኝ ውበቱ አባተ የሚመራው የኢትዮጵያ ብሔራዊ ቡድን የወዳጅነት ጨዋታዎችን ለማድረግ ከአፍሪካ ይልቅ ፊቱን ወደ አውሮፓ በማዞር በሰሜን ምዕራብ አውሮፓ አትላንቲክ ውቅያኖስ ላይ ከምትገኘው ከአየርላንድ ብሔራዊ ቡድን ጋር ለመጫወት የኢትዮጵያ እግርኳስ ፌደሬሽን ጥያቄ እንዳቀረበ ሰሞኑን የወጡ መረጃዎች ጠቁመዋል።
ዋልያዎቹ እኤአ ከ2013ቱ የደቡብ አፍሪካ የቻን  ዋንጫ ጀምሮ በአሰልጣኝ ሰውነት ቢሻው እየተመሩ ለመጀመሪያ ጊዜ ተሳታፊ መሆናቸው የሚታወስ ሲሆን በቀጣይም በአሰልጣኝ ዮሐንስ ሳህሌ እየተመሩ ለሁለተኛ ጊዜ በመድረኩ ተሳታፊ እንደነበሩ ይታወቃል። ይሁን እንጂ በሁለቱም ተሳትፏቸው ከምድብ ማለፍ ሳይችሉ ደካማ ውጤት በማስመዝገብ ነበር ከውድድሩ የተሰናበቱት። ዘንድሮ ደቡብ ሱዳንን በደርሶመልስ ጨዋታ ውጤት 5ለ0 እንዲሁም ርዋንዳን 1 ለ 0 በማሸነፍ ለሶስተኛ ዋልያዎቹን ለቻን ያበቁት አሰልጣኝ ውበቱ አባተ ካለፉት ሁለት ተሳትፎዎች የተሻለ ውጤት እንደሚያስመዘግቡ ይጠበቃል። አሰልጣኙ ባለፈው ወር ከዋልያዎቹ ጋር ለመቀጠል የሁለት አመት ኮንትራት ሲሰጣቸውም ቡድኑን በዘንድሮው የቻን ዋንጫ ከምድብ ጨዋታ የማሳለፍ ሃላፊነት እንደተሰጣቸው ይታወሳል።
በአልጄሪያ አስተናጋጅነት በጥር ወር 2015 ዓ.ም በሚካሄደው ሰባተኛው የቻን ዋንጫ የተሳታፊ አገራትን ቁጥር በመጨመር ከዚህ ቀደም በቻምፒዮናው የሚሳተፉ  16 አገራትን ወደ 18 ማሳደጉን የአፍሪካ እግር ኳስ ኮንፌዴሬሽን (ካፍ) ከወር በፊት አሳውቋል።
በአገር ውስጥ ሊጎች ብቻ የሚጫወቱ ተጫዋቾች የራሳቸው የአፍሪካ ዋንጫ ሊኖራቸው እንደሚገባ በማመን የአፍሪካ አገራት ቻምፒዮና (ቻን) የሚባለውን ውድድር እንደ ዋናው የአፍሪካ ዋንጫ በየሁለት ዓመቱ ማዘጋጀት ከጀመረ ዓመታት ተቆጥረዋል። ዘንድሮ በሚካሄደው ውድድር አስራ ስምንቱ ተሳታፊ አገራት በአምስት ምድብ ተከፍለው የሚጫወቱ ይሆናል።
አስራ ስምንቱ አገራት በሚሳተፉበት የቻን ውድድር አዲስ ይዘት ከአምስቱ ምድብ በሦስቱ ምድቦች አራት አራት አገራት የሚፋለሙ ሲሆን፣ በሁለቱ ቀሪ ምድቦች ሦስት ሦስት አገራት የሚፋለሙ ይሆናል። በአዲሱ የውድድር ሕግ መሰረትም አራት አራት አገራት ከሚፋለሙበት የመጀመሪያ ምድብ ሁለት ሁለት አገራት ወደ ሩብ ፍጻሜ ሲያልፉ ሦስት ሦስት አገራት ከሚፋለሙበት ሁለቱ ምድብ አንድ አንድ አገር ብቻ ቀጣዩን ዙር ይቀላቀላል።
የውድድሩ ሃሳብ ከአስራ አምስት ዓመት በፊት በካፍ የተጠነሰሰ ሲሆን እኤአ 2009 ላይ የመጀመሪያው ውድድር በኮትዲቯር አስተናጋጅነት መካሄዱ ይታወቃል። የመጀመሪያው ውድድር በስምንት አገራት መካከል ቢካሄድም የተለያዩ የአፍሪካ አገራት የመሳተፍ ፍላጎታቸው በመጨመሩ በሁለተኛው ውድድር በቀጥታ ወደ አስራ ስድስት ሊያድግ ችሏል። ዴሞክራቲክ ሪፐብሊክ ኮንጎና ሞሮኮ ይህን ዋንጫ ሁለት ሁለት ጊዜ በማንሳት ስኬታማ ሆነው የሚጠቀሱ ሲሆን ሊቢያና ቱኒዚያ አንድ አንድ ጊዜ የዋንጫው ባለቤት በመሆን ታሪክ አላቸው።
በአልጄሪያ የሚካሄደው የቻን ዋንጫ በኮቪድ-19 ወረርሽኝ ምክንያት ቀድሞ ሊካሄድ ከነበረበት ጊዜ ተራዝሞ የሚካሄድ ሲሆን፣ አልጄሪያ ውድድሩን ለማስተናገድ በይፋ ኃላፊነቱን የወሰደችው በ2018 እንደነበር ይታወሳል። ሰሜን አፍሪካዊቷ አገር አልጄሪያ ይህን በአፍሪካ ሁለተኛውን ትልቅ የእግር ኳስ ውድድር በአራት የተለያዩ ስቴድየሞቿ ለማስተናገድ ዝግጅቷን ከጀመረች ቆይታለች።
ውድድሩን የሚያስተናግዱት ስቴድየሞችም በመዲናዋ አልጄርስ፣ በኦራን ከተማ የሚገኘው ኦሊምፒክ ስቴድየም፣ በአናባ የሚገኘው ቻሂድ እንዲሁም በሃምሎይ የሚገኘው ኮንስታንቲን ስቴድየሞች ውድድሩን ለማስተናገድ ተመርጠዋል።
ቦጋለ አበበ
አዲስ ዘመን ጥቅምተ 9 ቀን 2015 ዓም
በየዘመኑ ተተኪ የሚሆኑ የአትሌቲክስ ጀግኖችን የምታፈራው ኢትዮጵያ፤ አሁን ደግሞ ከመም ወደ ማራቶን ውድድሮች የተሸጋገሩ አዳዲስ ከዋክብቶችን አግኝታለች። እጅግ ፈታኝ በሆነው የማራቶን ውድድር ለመጀመሪያ ጊዜ ተሳትፈው ውጤታማ የሆኑት ድንቅ ድንቅ አትሌቶችም ከመላው ዓለም አድናቆት እየጎረፈላቸው ይገኛል። ታሪካዊ በሆነውና በዓለም አትሌቲክስ የፕላቲኒየም ደረጃ በተሰጠው የአምስተርዳም ማራቶን በኦሊምፒክና ሌሎች የመም ውድድሮች የለመዱትን በክብር ላይ ክብር መደረብ ደግመው አሳይተዋል። በሁለቱም ጾታ ከተፎካካሪዎቻቸው ልቀው በመገኘት የበላይነቱን በመውሰድ የአገራቸውን ስምም አስጠርተዋል።
ይህ ውድድር አስቀድሞ የተጠበቀው በተለይ በሴቶች በኩል ነበር። ለዚህ ምክንያት የሆነው ደግሞ በረጅምና መካከለኛ ርቀት የመም ውድድሮች የስፖርቱን ቤተሰብ ያስደመሙት ጀግኖች በእኩል ወቅት ፊታቸውን ወደ ማራቶን በማዞራቸው ነው። ስኬታማ እንደሆኑበት የመም ውድድር ሁሉ በጎዳና ላይም ስኬታማ ይሆናሉ የሚለውም በበርካቶች ዘንድ የሚጠበቅ ጉዳይ ነበር። በውድድሩም ላይ በማራቶን ልምድ እንዳላቸው አትሌቶች አብዛኛውን ርቀት ሲመሩ የቆዩት ኢትዮጵያውያኑ አትሌቶች ሲሆኑ፤ በግማሽ ማራቶን በተደጋጋሚ በመሮጥ ልምድ ያላት ጸሃይ ገመቹ እስከ 33ኛው ኪሎ ሜትር ድረስ ውድድሩን ስትቆጣጠር ቆይታለች። ከ35 ኪሎ ሜትር በኋላ ግን የሪዮ ኦሊምፒክ ጀግናዋ አትሌት አልማዝ አያና ወደፊት በመስፈንጠር የመሪነቱን ቦታ በመያዝ አሸናፊ ለመሆን ችላለች።
አልማዝ ፍጥነቷን በመጨመርም የርቀቱን የመጨረሻ መስመር በቀዳሚነት ስትረግጥ፤ የገባችበት 2:17:20 የሆነ ሰዓት የአምስርተርዳም ማራቶን ፈጣኑ ሰዓት ሆኖ ተመዝግቦላታል። ይህም ብቻ ሳይሆን ሌላኛዋ ኢትዮጵያዊት አትሌት ያለምዘርፍ የኋላው ሶስተኛ ሆና ስታጠናቅቅ በሃምቡርግ ማራቶን ከገባችበት ሰዓት በሶስት ሰከንዶች የፈጠነና የኢትዮጵያን ክብረወሰን የግሏ ለማድረግ ያስቻላት ነው። ከዓለም ደግሞ ሰባተኛው ፈጣን ሰዓት በመሆኑ አትሌቷ የማራቶን ጉዞዋን በስኬት መጀመሯን አስመስክራለች። እአአ የ2016ቱ የሪዮ ኦሊምፒክ የ10ሺ ሜትርን ለረጅም ዓመታት ሳይደፈር የቆየውን ክብረወሰን በማሻሻል አድናቆትን ያተረፈችው አልማዝ፤ በ1ሺ500 ሜትር የነሃስ ሜዳሊያ በማጥለቅም ስኬታማ ነበረች። ይሁንና በጉዳትና በወሊድ ምክንያት ለረጅም ጊዜ በውድድሮች ላይ ሳትታይ ቆይታለች።
እአአ የ2015 እና 2017 የዓለም አትሌቲክስ ቻምፒዮናዎችን በ5ሺ እና 10ሺ ሜትሮች ስኬታማ አትሌት ስትሆን፤ በዓለም አትሌቲክስ የዓመቱ ምርጥ አትሌትነት ተመራጭ መሆኗም የሚታወስ ነው። ከዓመታት በኋላም ባለፈው ወር የግማሽ ማራቶን ውድድር ላይ ከተሳተፈች በኋላ ማራቶንን ሮጣለች። አትሌቷ ከድሏ በኋላም ‹‹ቃላት የለኝም፤ ይህ የተለየ ነገር ነው ደስ ብሎኛል። ከ2016ቱ ኦሊምፒክ በኋላ በጉዳት ምክንያት አስቸጋሪ ጊዜ ነበር ያሳለፍኩት። በባለቤቴ፤ ልጄ እና በስልጠና ቡድኔ እገዛ ለዚ በቅቻለሁ›› በማለት ገልጻለች።
ሌላኛዋ ማራቶንን ለመጀመሪያ ጊዜ በመሮጥ ስኬታማነቷን ከወዲሁ ያረጋገጠችው ገንዘቤ ዲባባ ናት። አልማዝን ተከትላ በመግባት 2:18:05 በሆነ ሰዓት ሁለተኛ በመሆን ውድድሩን ያጠናቀቀችው አትሌቷ ከዓለም 20 ምርጥ የማራቶን አትሌቶች መካከል አንዷ ለመሆን የሚያስችላትን ጅምር አሳይታለች። ብርቱ ተፎካካሪ የነበረችውና ሩጫውን ስትቆጣጠር ቆይታ የአገሯ ልጆች አሸናፊዎች እንዲሆኑ ከፍተኛ ሚና የተጫወተችው ጸሃይ ገመቹ ደግሞ ሶስተኛ ደረጃን ይዛለች። 2:18:59 በሆነ ሰዓት የገባችው አትሌቷ ከግማሽ ማራቶን ወደ ማራቶን ያደረገችው ሽግግር በስኬት የታጀበ መሆኑንም አረጋግጣበታለች።
በወንዶች በኩልም ኢትዮጵያውያኑ አትሌቶች አንደኛ እና ሶስተኛ ደረጃን ይዘው በማጠናቀቅ በውድድሩ የነበራቸውን የበላይነት አሳይተዋል። በርቀቱ እስከ 35ኛው ኪሎ ሜትር ድረስ በአሯሯጭ የታገዙት ኬንያውያን አትሌቶች በመሪነት ቢቆዩም ኢትዮጵያውያኑ ብርቱ አትሌቶች ለአምስት ጊዜ በተቀናቃኞቻቸው የተያዘውን የውድድሩን አልሸነፍ ባይነት ሰብረው በማለፍ ለአሸናፊነት በቅተዋል። 40ኛው ኪሎ ሜትር ላይም አትሌት ጸጋዬ ጌታቸው አፈትልኮ በመውጣት ከፍተኛ ተጋድሎ ያደረገ ሲሆን፤ 2:04:49 በሆነ ሰዓት በመግባት አሸናፊ ሊሆን ችሏል። ከውድድሩም በኋላ ‹‹ጥሩ ውድድር ነበር፤ አየሩም ሆነ ድጋፍ ሰጪዎቹም መልካም ነበሩ›› ብሏል።
ኬንያዊው አትሌት ቲቱስ ኪፕሩቶ አሸናፊ ለመሆን ጠንካራ ፉክክር ቢያደርግም በአምስት ሰከንዶች በመዘግየቱ ሁለተኛ ለመሆን ተገዷል። እጅግ ጠንካራ የአሸናፊነት ፉክክር በታየበት ውድድር ሶስት ሰከንዶችን ብቻ በመዘግየቱ ኬንያዊውን አትሌት ተከትሎ የገባው ደግሞ ኢትዮጵያዊው አትሌት ባዘዘው አስማረ ነው። ብርቱው አትሌት ኬንያውያኑ አትሌቶች ቡድን ሰብሮ በመግባት የማሸነፍ ውጥናቸውን ለማክሸፍ ችሏል።
ብርሃን ፈይሳ
አዲስ ዘመን  ጥቅምት 8/ 2015 ዓ.ም
ኢትዮጵያን በአትሌቲክስ ስፖርት ከስኬት ጋር እንድትተዋወቅ ያደረጉት የሚሊተሪ መሠረት ያላቸው ክለቦች ስለመሆናቸው ታሪክ ያወሳል። ከእነዚህ ክለቦች መካከል አንዱ የፌዴራል ማረሚያ ቤት ኮሚሽን ነው። ይህ አንጋፋ ክለብ በኢትዮጵያ የኦሊምፒክ ታሪክ በቀድሞ ወርቃማ አትሌቶቹ ደራርቱ ቱሉ፣ ፋጡማ ሮባ እና ጥሩነሽ ዲባባ ብቻ 6 የወርቅ ሜዳሊያዎችን በማስገኘት ከፍተኛውን የወርቅ ቁጥር ያስመዘገበ የአገር ባለውለታ ነው።
ይህ ታሪካዊ ክለብ በዚህ ወቅት በአትሌቲክስ በሁለቱም ጾታዎች 105 አትሌቶች ያሉት ሲሆን፤ በሴት ቮሊቦል (12)፣ በወንድ ቦክስ(11)፣ በወንድ እጅ ኳስ(12) በአጠቃላይ 140 ስፖርተኞችን በስሩ ይዞ ይንቀሳቀሳል። በውጤታማነትም በተለይ የቮሊቦል እና ቦክስ ስፖርቶች የአትሌቲክሱን ያህል ስኬታማ የሚባል ታሪክና ቡድኖችን አፍርቷል። ይሁን እንጂ ይህ ስመ ጥር ክለብ ከዓመታት ወዲህ በገጠመው ችግር ምክንያት በአስቸጋሪ ሁኔታ ውስጥ ለማለፍ ተገዷል።
በክለቡ የመካከለኛና ረጅም ርቀት አሰልጣኝ የሆኑት ረዳት ኮሚሽነር ጀኔራል ሁሴን ሸቦ፤ ክለባቸው ከቅርብ ጊዜ ወዲህ በነበረበት ሁኔታ እየቀጠለ አለመሆኑን በቅሬታ ስሜት ይገልጻሉ። ምክንያቱ ደግሞ በደርግ ዘመነ መንግሥት እርሳቸውን ጨምሮ ሰራዊቱ ገንዘብ በማዋጣት ያቋቋሙት የመዝናኛ ክበብ (ካራ ሎጅ የተባለ) በማከራየት በሚገኘው ገቢ የስፖርት ክለቡ ሲደጎም የቆየ ቢሆንም ከአራት ዓመት በፊት ግን ለቅዱስ ጳውሎስ ሆስፒታል በመሰጠቱ ህልውናው አደጋ ላይ እንደወደቀ ይጠቁማሉ።
ላለፉት ዓመታትም ለአትሌቶቹ ለላብ መተኪያ የሚሆን ገንዘብ በማጣቱ ምክንያት በሞራል፣ በሹመትና በትጥቅ ከማበረታታት በቀር እንደሌላው ክለብ የተሟላ ነገር አልነበረውም። ክለቡ በተወሰደበት ክበብ ምትክ ባለማግኘቱ እንዲሁም የገንዘብ ካሳ ባለመቀበሉ ምክንያትም አስቸጋሪ ጊዜ በማሳለፍ ላይ ይገኛል። በዚህም ምክንያት ክለቡ በሚጠበቀው ልክ ለመቀጠል ተቸግሯል። ለዚህ ችግሩ መፍትሄ የሚሆን መልስ ካገኘ ግን ወደ ውጤታማነቱ እንደሚመለስ አሰልጣኙ ያላቸውን ተስፋ ተናግረዋል።
ምክትል ኮማንደር ወንደሰን ማንደፍሮ በፌዴራል ማረሚያ ቤት ኮሚሽን የስፖርት ክለቡ ዳይሬክተር ሲሆኑ፣ የአገርን ባንዲራ በዓለም አደባባይ ከፍ አድርገው ማውለብለብ የቻሉ አትሌቶች ስላፈራው ታሪካዊ ክለብ ይናገራሉ። ክለቡ አሁንም አትሌቶችን እያፈራ ይሁን እንጂ ከዚህ ቀደም ከነበረው ሁኔታ አንጻር መቀነስ ማሳየቱን ይገልጻሉ። ለማሳያም በአንድ ዓለም አቀፍ ውድድር 11 የሚሆኑ አትሌቶችን እስከማስመረጥ የደረሰበትን ጊዜም ያስታውሳሉ። በእርግጥ በኦሪጎኑ የዓለም አትሌቲክስ ቻምፒዮና ኢትዮጵያ ካስመዘገበቻቸው አራት የወርቅ ሜዳሊያዎች መካከል ሁለቱ የተገኙት በዚህ ክለብ አትሌቶች ነው። ይህም እጅግ መልካም የሚባል ውጤት ይሁን እንጂ በግልጽ ሊታይ በሚችል መልኩ በዓለም አቀፍ ደረጃ ክለቡን ወክለው የሚሳተፉ አትሌቶች ቁጥር ግን መቀነሱን ዳይሬክተሩ ያስረዳሉ።
ለዚህ ምክንያት ሆኗል የሚሉት ደግሞ ከዚህ ቀደም የስፖርት ክለቡ ይተዳደርበት የነበረው ካራ ሎጅ የተባለ የመዝናኛ ክበብ ለሌላ ተቋም ተላልፎ መሰጠቱን ነው። እንደ ዳይሬክተሩ ገለጻ፣ ይህ ክበብ አባላቱ በራሳቸው ገንዘብ ያቋቋሙት ሲሆን፤ ለቅዱስ ጳውሎስ ሆስፒታል በማከራየት ገንዘብ ሲገኝበት ቆይቷል። ነገር ግን ከአራት ዓመታት አስቀድሞ በጤና ጥበቃ ሚኒስትር እንዲሁም በቀድሞው ጠቅላይ ሚኒስትር ትዕዛዝ መሠረት በተሳሳተ ግንዛቤ ክበቡ የመንግሥት በመሆኑ ያለክፍያ እንዲገለገሉበት በሚል ከክለቡ እጅ ወጥቷል። ነገር ግን ክበቡ የመንግሥት ሳይሆን በአባላቱ የተቋቋመ በመሆኑ ጉዳዩን ወደ ፍርድ ቤት ወስዶታል። ፍርድቤቱም አግባብ አለመሆኑን በማመላከቱ ክለቡ ለአራት ዓመታት በሽምግልና ከጤና ጥበቃ ሚኒስትር እንዲሁም ኪራይ ቤቶች ጋር በክርክር ላይ ቆይቷል።
ያለፉትን ዓመታትም ፌዴራል ማረሚያ ቤቶች አስተዳደር ለክለቡ በጀት መያዝ ስለማይችል በተለያየ መንገድ ድጎማዎችን እያደረገ እስካሁን ሊቀጥል ችሏል። በዚህ ሁኔታ ውስጥም በክለቡ የታቀፉ ስፖርተኞች ለክለቡ ባላቸው ጥልቅ ፍቅር የተነሳ አብረው ከመቀጠል ወደኋላ አላሉም። በእርግጥ የመዝናኛ ክበቡን የጠቀለለው የቅዱስ ጳውሎስ ሆስፒታል ቦታውን እጅግ ከፍተኛ ወጪ በማድረግ ለኩላሊት ንቅለተከላ ማዕከልነት ማዋሉ አገራዊና አላማ ያለው መሆኑን ዳይሬክተሩ ይናገራሉ። ክለቡም በተወሰደበት ቦታ ምትክ እንዲሰጠው ጥያቄውን አቅርቧል። ከዓመታት ክርክር በኋላም በተጠየቀው መሠረት አንደኛ ደረጃ የሆነ ምትክ ቦታ እንዲሁም የአንድ ዓመት ኪራይ የሚሆን 6 ሚሊዮን ብር እንዲሰጠው ተወስኖ እንደነበርም ዳይሬክተሩ ያስታውሳሉ። ይህንን ተከትሎም ጉዳዩ ከጠቅላይ ሚኒስትር ጽሕፈት ቤት ወደ አዲስ አበባ ከተማ አስተዳደር በደብዳቤ ተዘዋውሯል። በመሆኑም ክለቡ እስካሁን የተወሰነለት ምትክ ቦታ ባይሰጠውም ከከተማ አስተዳደሩ ጋር በመሆን እየሠራ እንደሚገኝ ዳይሬክተሩ ጠቁመዋል።
ክለቡ ያለፉትን ዓመታት በዚህ ሁኔታ ሲያሳልፍ የኢትዮጵያ አትሌቲክስ ፌዴሬሽንን እና ኦሊምፒክ ኮሚቴን የመፍረስ አደጋ እንደገጠመው በመጥቀስ ድጋፍ መጠየቁንም ዳይሬክተሩ ያስታውሳሉ። ነገር ግን ምንም ዓይነት ምላሽ አለማግኘቱ በክለቡ ላይ ቅሬታ አሳድሯል። በቀጣይ ግን ክለቦች የሚቋቋሙት አገርን የሚወክሉ ስፖርተኞችን ለማፍራት እንደመሆኑ ችግሩ እንዲፈታ እንዲሁም ታሪካዊው ክለብ ወደ ቀድሞ አቋሙ እንዲመለስ የሚመለከታቸው አካላት ትኩረት እንዲሰጡበት ዳይሬክተሩ መልዕክታቸውን አስተላልፈዋል።
ብርሃን ፈይሳ
አዲስ ዘመን ጥቅምት 7 ቀን 2015 ዓ.ም
ስፖርታዊ ውድድሮች ለስፖርት ቤተሰቡ ስሜት እንዲሰጡ የቀጥታ ጨዋታ አስተላላፊዎችና የስፖርት ጋዜጠኞች በሚሰሯቸው ፕሮግራሞች እንዲሁም ዘገባዎች በጣፈጠና ለዛ ባለው አቀራረብ የበለጠ ጣዕም የሚሰጡ ቅመሞች ናቸው። በሌላው ዓለም ስፖርታዊ ውድድሮችን በቀጥታ የሬድዮ ስርጭት ለህዝብ ማስተላለፍ የተጀመረው እአአ በ1920ዎቹ ነው። በኢትዮጵያ ስፖርት መገናኛ ብዙሃን ታሪክ በዚህ ረገድ ፈር ቀዳጅ የሆኑት ደግሞ አንጋፋው አቶ ፍቅሩ ኪዳኔ ናቸው፡፡ በኢትዮጵያ ስፖርት መልካም ስምን ከተከሉ ሰዎች መካከል ግንባር ቀደም ሆነው የሚጠቀሱት እኚህ ባለሙያ የመጀመሪያው የኢትዮጵያ የስፖርት ጋዜጠኛ ናቸው። ከሃገር አልፎ እስከ ዓለም አቀፍ ስፖርት ተቋማት አገልግሎት በመስጠት አንቱታን ያተረፉት አቶ ፍቅሩ ከቀናት በፊት ከዚህ ዓለም በሞት ተለይተዋል፡፡ የቀብር ስነስርዓታቸውም በዛሬው ዕለት የሚፈጸም ሲሆን፤ የዛሬው የስፖርት ማህደር ዓምዳችንም አንጋፋውን የስፖርት ሰውና ስራዎች የሚያስታውስ ይሆናል።
አቶ ፍቅሩ ኪዳኔ የተወለዱት በአዲስ አበባ ከተማ በ1927ዓ.ም ፍልውሃ ሆስፒታል እንደነበር የህይወት ታሪካቸው ያስረዳል። ልጅ ሆነውም አባታቸው የቅዱስ ጊዮርጊስ ስፖርት ክለብ ደጋፊ በመሆናቸው የክለቡን ተጫዋቾች ከትምህርት ቤት ወደ ውድድር ሜዳ ከዚያም ወደ ትምህርት ቤት ያመላልሱ ስለነበር ታዳጊው ፍቅሩ አብረዋቸው ጨዋታ የማየት ዕድል ነበራቸው፡ ፡ በልጅነት ዕድሜያቸው በስፖርት ፍቅር የተጠለፉት አቶ ፍቅሩ እድሜያቸው ከፍ ሲል በእንግሊዝኛና በፈረንሳይኛ የሚታተሙና ከውጪ ሃገራት የሚመጡ ጋዜጦችን ማገላበጥ ጀመሩ፡፡ የሊሴ ገብረማርያም ተማሪ መሆናቸውም ሁለቱን ቋንቋዎች ለመረዳት አይቸግራቸውም ነበር፡፡ በዚህ ሁኔታም በኢትዮጵያ የስፖርት ጋዜጠኛ አለመኖሩን ለማስተዋል ቻሉ፡፡
አጋጣሚ ሆኖም ትምህርት ሚኒስትር ስፖርትን ለማስፋፋት በሚል አላማ ስልጠና ሲሰጥ ተካፋይ በመሆን በስፖርት መምህርነት ወደተማሩበት ሊሴገብረማርያም በመመለስ እንዲሁም በድሬዳዋ አገልግለዋል፡፡ በወቅቱም የዛሬይቱ ኢትዮጵያ ጋዜጣ ላይ ስፖርት እንዲዘግቡ ጥያቄ አቅርበው ተቀባይነትን በማግኘታቸው ከመምህርነት ጎን ለጎን በስፖርት ጋዜጠኝነቱ ሙያ ይሰሩ ነበር፡፡ «ወደ ጋዜጣው አለም የመጣሁት ”በዛሬይቱ ኢትዮጵያ” ጋዜጣ ላይ አቶ አሃዱ ሳቡሬ የሚባሉ ኃላፊን አነጋግሬ ነበር፡፡ ኢትዮጵያ ላይ የስፖርት ጋዜጠኛ የሚባል የለም፤ እኔ ልጀምር? ብዬ ስጠይቃቸው ጀምር አሉኝ። ከውጭ ሆኜ እያስተማርኩ መፃፍ ጀመርሁ። በኋላ ለምን እዚህ መጥተህ አትሰራም ተባልኩ፡፡ የመጀመሪያው የኢትዮጵያ የስፖርት ጋዜጠኛ ተብዬ ማስታወቂያ ሚኒስቴር የቀጠረው እኔን ነው፡ ፡ ከዛም የኢትዮጵያ ራዲዮ ጣቢያ የስፖርት ፕሮግራም ጀምርሁ። በኋላ ለሌሎቹም ጋዜጦች ለአዲስ ዘመን እና ሄራልድ በሙሉ ስለ ሀገሬ ስፖርት እንዲጽፉ እያበረታታሁ እንዲሁም ራሴም እየጻፍኩ እየሰጠሁ ስፖርት በጋዜጣ እንዲነበብ አደረግሁ” በማለት አቶ ፍቅሩ በተለያዩ ቃለመጠይቆች በሰጡት ምላሽ በዚያ ወቅት የነበረውን ታሪክ አውግተዋል።
እአአ በ1957 አዲስ አበባ ላይ ኢትዮጵያ ከሱዳን ከሚያደርጉት የብሄራዊ ቡድን ጨዋታ ጋር ተያይዞ ሱዳኞች ጨዋታውን በራዲዮ ለማስተላለፍ ጥያቄ ማቅረባቸውን ተከትሎ ጨዋታው በአማርኛም የቀጥታ ስርጭት እንዲያገኝ ተወሰነ።
በወቅቱም አቶ ፍቅሩ አስቀድመው ሳይዘጋጁ ጨዋታው ጥቂት ደቂቃዎች ብቻ ሲቀሩት ጨዋታውን እንዲያስተላልፉ የእግር ኳስ ፌዴሬሽንን በሚመሩት አቶ ይድነቃቸው ተሰማ በተሰጣቸው ትዕዛዝ መሰረት፤ በኢትዮጵያ ስፖርት ታሪክ የመጀመሪያውን ውድድር በራዲዮ አስተላለፉ፡፡
አቶ ፍቅሩ ያንን ታሪካዊ አጋጣሚ በአንድ ወቅት ከኤስቢኤስ አማርኛ ጋር ባደረጉት ቃለ ምልልስ እንዲህ ሲሉ አስታውሰውታል። “በአንድ ወቅት ስታዲየም ሄጄ ጨዋታ እስኪጀመር ቁጭ ብዬ ስጠብቅ ”አቶ ፍቅሩ ኪዳኔ በአስቸኳይ ይፈለጋሉ” የሚል መልዕክት መጣ፡፡ ምን መጣ ብዬ ቦታዬን ያዙልኝ ብዬ ወረድኩ፡፡ በኋላ አቶ ይድነቃቸው እኔን ሲያይ ጮኸ፡፡ «የት ጠፋህ?» አንተ እኮ ነህ ጨዋታውን በራዲዮ የምታስተላልፈው» አለኝ፡፡ «ማን ነገረኝ እኔ ማስተላለፌን?» አልሁት። «ታድያ ማን ያስተላልፍልህ?» ብሎ የቡድኖቹን አሰላለፍ ሰጥቶኝ ሂድ አለኝ፡፡ ወደ ትንሿ ጠረጼዛ ሄጄ በኢትዮጵያ ታሪክ ለመጀመሪያ ጊዜ ከአዲስ አበባ ስታዲየም አንድ ኢንተርናሽናል ጨዋታን አስተላለፍኩ፡፡»
አቶ ፍቅሩ የጋዜጠኝነት ስራቸውን እየከወኑ ሳለ ወደኮንጎ ከሚዘምተው የኢትዮጵያ ልኡክ ጋር እንደሚጓዙ ተነገራቸውና ጥቂት ስልጠና ወስደው ወደዚያው አመሩ፡፡ እዚያም ሆነው ስራቸውን ያላቋረጡ ቢሆንም፤ ከዘመቻው መልስ ግን ከማስታወቂያ ሚኒስቴር ተቀጣሪነትና ከጋዜጠኝነት ወጥተው በተባበሩት መንግስታት ድርጅት ተቀጠሩ። ለጥቂት ጊዜያትም በአፍሪካ ሃገራት ቆይታ ካደረጉ በኋላ ዳግም ወደሃገራቸው ተመልሰዋል።
ይሁንና በወቅቱ በኢትዮጵያ በነበረው የፖለቲካ ሁኔታ በድጋሚ ሃገራቸውን ለቀው ወደ ፈረንሳይ ለማቅናት ተገደዱ፡፡ ከ1969 ዓ.ም ጀምሮ ኑሯቸውን በፈረንሳይ መዲና ፓሪስ ያደረጉት አቶ ፍቅሩ በሀገሪቷ ለሚገኘው ዕለታዊ የስፖርት ጋዜጣ ለኪፕ እና ሳምንታዊ የእግር ኳስ መጽሔት ፉትቦል ፍራንስ፣ ዶቼቬሌ (የጀርመን ድምፅ) እና ሌሎች የአለም አቀፍ ታዋቂ መገናኛ ብዙሃን መስራት ችለዋል። በርካታ ቋንቋዎችን ማወቃቸውም ለዚህ በብዙ ጠቅሟቸዋል። ከዚህ ጎን ለጎን በዓለም አቀፉ ኦሊምፒክ ኮሚቴና የአፍሪካ ኦሊምፒክ ኮሚቴ ውስጥም በአመራርነት ፣ የአፍሪካ እግር ኳስ ኮንፌዴሬሽን (ካፍ) የቀድሞ ፕሬዝደንት የነበሩት የኢሳ ሃያቱ አማካሪ ሆነው እንዲሰሩም አስችሏቸዋል።
አቶ ፍቅሩ በተለይም የኢትዮጵያ የስፖርት ጋዜጠኞች ማህበር በ1961 ዓ.ም ሲመሰረት የመጀመሪያው ፕሬዝደንት የነበሩ ሲሆን በብስክሌት ፌዴሬሽን፣ቴኒስ ፌዴሬሽንና በኢትዮጵያ የኦሊምፒክ ኮሚቴ በዋና ፀሐፊነት፣ በኢትዮጵያ የእግር ኳስ ፌዴሬሽን የሕዝብ ግንኙነት በመሆን አገራቸውን አገልግለዋል። በአለም አቀፍ ተቋማት ባገለገሉባቸው ጊዜያትም በርካታ አለም አቀፍ ሽልማቶችን ለመሸለም በቅተዋል።
ለኢትዮጵያ የስፖርት ጋዜጠኝነት መሰረት የጣሉት እኚህ ታላቅ ባለሙያ ከቀናት በፊት በሚኖሩበት ፓሪስ በ88 ዓመታቸው ከዚህ ዓለም በሞት ተለይተዋል። አቶ ፍቅሩ የአንድ ልጅ አባት ሲሆኑ፤ ሁለት የልጅ ልጆችንም አይተዋል። ስርአተ ቀብራቸውም ዛሬ በፓሪስ የሚፈጸም ይሆናል።
ብርሃን ፈይሳ
አዲስ ዘመን ጥቅምት 6 ቀን 2015 ዓ.ም
የረጅም ርቀት የምንጊዜም ምርጡ አትሌት ኃይሌ ገብረስላሴ በአለም ምርጥ ከተባሉት የጎዳና ላይ ውድድሮች አንዱ የሆነው የዴልሂ ግማሽ ማራቶን አምባሳደር ተደርጎ መመረጡ ይታወቃል። ጀግናው አትሌት ኃይሌ ገብረስላሴ አምባሳደር ሆኖ በመመረጡ ደስተኛ መሆኑን የገለጸ ሲሆን፤ ነገ ውድድሩ ሲጀመርም በህንድ መዲና ኒው ዴልሂ ተገኝቶ የሩጫው ተሳታፊዎችን እንደሚያበረታታ የአገሪቱ የስፖርት መጽሄት ባስነበበው ሰፊ ዘገባ ገልጿል።
ኃይሌ አምባሳደር በሆነበት በዚህ እውቅ የጎዳና ላይ ውድድር ሌላኛው ጀግና ኢትዮጵያዊ አትሌት ሙክታር ኢድሪስ የውድድሩ ድምቀት እንደሚሆን አዘጋጆቹ የገለጹ ሲሆን፤ በግማሽ ማራቶን ውድድር ቁንጮ የሆነ የአለማችን አትሌቶች በሚያደርጉት ብርቱ ፉክክር የአሸናፊነት ግምት ከተሰጣቸው ኮከቦች አንዱ ሆኗል።
የሁለት የአለም አትሌቲክስ ቻምፒዮናዎች የአምስት ሺ ሜትር ቻምፒዮኑ ሙክታር በአስር ሺዎች የሚቆጠሩ ተሳታፊዎች በሚደምቀው የግማሽ ማራቶን ውድድር አዲስ ታሪክ ለመጻፍ የሚፎካከር ሲሆን፤ ቀዳሚዎቹን ደረጃዎች ይዘው የሚያጠናቅቁ አትሌቶች ከተዘጋጀላቸው 268 ሺ ዶላር ሽልማት እንደሚቋደስ ይጠበቃል።
ፈጣን ሰአት በሚመዘገብበት በዚህ ውድድር ለሁለተኛ ጊዜ የሚሳተፈው ሙክታር ለመጀመሪያ ጊዜ በ2020 በተወዳደረበት ወቅት 59:04 የሆነ ፈጣን ሰአት ማስመዝገቡ ይታወሳል። በዚያ ውድድር አራት አትሌቶች የቦታውን የቀድሞ ክብረወሰን ሲያሻሽሉ ሙክታር አንዱ የነበረ ሲሆን፤ በሽርፍራፊ ሰከንዶች ተቀድሞ አራተኛ ደረጃን ይዞ ነበር ያጠናቀቀው።
“በተፈጥሮዬ እስከ ሶስት ባለው ደረጃ ውስጥ ለማጠናቀቅ ነው የምወዳደረው” በማለት በመጀመሪያ የዴልሂ ግማሽ ማራቶን ውድድሩ ሶስተኛ ሆኖ ባለማጠናቀቁ ቁጭት እንዳደረበት የጠቆመው ሙክታር፤ ዘንድሮ ግን በጥሩ ብቃት ላይ እንደሚገኝና ለዚሁ ውድድር ትኩረት ሰጥቶ ሲዘጋጅ እንደቆየ ተናግሯል። ሙክታር አክሎም የነገውን ፈተና ደስተኛ ሆኖ ለመጋፈጥ እንደተዘጋጀ ገልጿል።
በውድድሩ ከሙክታር ጋር ጠንካራ ፉክክር ያደርጋሉ ተብለው የሚጠበቁ በርካታ አትሌቶች ቢኖሩም ዩጋንዳዊው ኮከብ ጃኮብ ኪፕሊሞ የተሰጠው ትኩረት ከሁሉም የተለየ ነው። ይህ የርቀቱ ባለክብረወሰን አትሌት ግማሽ ማራቶንን ከ58 ደቂቃ በታች ሶስት ጊዜ ማጠናቀቅ የቻለ እንደመሆኑ የተለየ ትኩረት ቢሰጠው አይገርምም። የ2021 የበርሊን ግማሽ ማራቶን አሸናፊው ኬንያዊ አትሌት ፌሊክስ ኪፕኮይች ሌላኛው ጠንካራ ተፎካካሪ አትሌት ሲሆን ኢትዮጵያዊው ጫላ ረጋሳም ትኩረት ካገኙ አትሌቶች አንዱ ነው። ይህ ወጣት አትሌት ባለፈው አመት በባርሴሎና ግማሽ ማራቶን ሁለተኛ ሆኖ ሲያጠናቅቅ ያስመዘገበው 59:10 የራሱ ፈጣን ሲሆን የማራቶን ኮከቡ ኬንያዊ በ2019 ቬና ላይ አርባ ሁለት ኪሎ ሜትርን በ1:59 ሲያጠናቅቅ ስኬታማ አሯሯጭ ከነበሩት አትሌቶች አንዱ እንደነበር ይታወሳል።
በሴቶች መካከል በሚካሄደው ውድድር የአለም የቤት ውስጥ ቻምፒዮና የሶስት ሺ ሜትር አሸናፊዋ ለምለም ኃይሉ ለአሸናፊነት ከሚጠበቁ አትሌቶች አንዷ ነች። ባለፈው የአለም አትሌቲክስ ቻምፒዮና ኦሪገን ላይ በሜዳሊያ ከደመቁ አትሌቶች አንዷ የነበረችው የሃያ አንድ አመቷ ለምለም የግማሽ ማራቶን ውድድርን ለመጀመሪያ ጊዜ ነው የምትሮጠው። ያም ሆኖ ባለፉት ሁለት የውድድር አመቶች በ1500እና በ3ሺ ሜትር ወጥ በሆነ አቋም ከአንድ እስከ ሶስት ባለው ደረጃ ውስጥ የማጠናቀቅ አቅም ያላት አትሌት በመሆኗ በነገው ውድድር ትኩረት ሊሰጣት ችሏል። ከለምለም በተጨማሪ የቤንጋሉሩ 10 ኪሎ ሜትር ውድድር አሸናፊዋ ኬንያዊት ኢሪን ቺፕታይ ጠንካራ ተፎካካሪ ትሆናለች ተብሎ ይጠበቃል። ይህች አትሌት ባለፈው የበርሊን ግማሽ ማራቶን 58:57 በሆነ ፈጣን ሰአት ማሸነፍ እንደቻለች ይታወቃል።
ከተዘጋጀው አጠቃላይ 268 ሺ ዶላር ሽልማት ውስጥ በሁለቱም ጾታ አሸናፊ የሚሆኑ አትሌቶች እያንዳንዳቸው የሃያ ሰባት ሺ ዶላር ተሸላሚ እንደሚሆኑ ከውድድሩ አዘጋጆች የተገኘው መረጃ ያመለክታል። እስከ አስር ባለው ደረጃ ውስጥ የሚያጠናቅቁ አትሌቶችም እንደየደረጃቸው የገንዘብ ሽልማት የሚያገኙ ይሆናል። በተጨማሪም የውድድሩን ክብረወሰን ማሻሻል የቻሉ አትሌቶች የአስራ ሁለት ሺ ዶላር ጉርሻ ተዘጋጅቶላቸዋል።
ቦጋለ አበበ
አዲስ ዘመን  ጥቅምት 5/ 2015 ዓ.ም
የኢትዮጵያ ፕሪሚየር ሊግ የ2014 ሻምፒዮኑ ቅዱስ ጊዮርጊስ በአፍሪካ ሻምፒዮንስ ሊግ ቅድመ ማጣሪያ ጨዋታ በሱዳኑ አል ሂላል በደርሶ መልስ ውጤት ተሸንፎ ወደ ቀጣዩ ዙር ሳያልፍ መቅረቱን ተከትሎ ኢትዮጵያን በአፍሪካ መድረክ የሚወክለው የፋሲል ከነማ ብቻ ሆናል፡፡ በአፍሪካ ኮንፌዴሬሽን ዋንጫ እየተሳተፉ የሚገኙት አፄዎቹ የመጀመሪያውን ቅድመ ማጣሪያ ጨዋታ አሸንፈው የሁለተኛውን ዙር ማጣሪያ የመጀመሪያ ጨዋታም ባለፈው እሁድ ባህርዳር ስታዲየም ላይ አድርገዋል፡፡
አፄዎቹ የቱኒዚያውን ክለብ ሴፋክሲያንን በሜዳቸው በገጠሙበት ያለፈው እሁድ ጨዋታ ካለ ምንም ግብ አቻ ቢለያዩም በመልሱ ጨዋታ ነገ ወደ ቀጣዩ ዙር የሚያሳልፋቸውን ውጤት ለማስመዝገብ ከቀናት በፊት ወደ ቱኒዚያ አቅንተዋል፡፡ አፄዎቹ በሜዳቸው ያደረጉትን ጨዋታ ማሸነፍ ካለመቻላቸው በተጨማሪ ምንም ግብ አለማስቆጠራቸው ወደ ቀጣዩ ዙር ማለፍ የሚያስችላቸውን እድል ያጠበበው ሲሆን በነገው ወሳኝ ፍልሚያም የማሸነፍ ወይም ግብ አስቆጥረው አቻ የመለያየት ግዴታ ውስጥ ገብተዋል፡፡ አሰልጣኝ ኃይሉ ነጋሽም ቡድናቸው በመጀመሪያው ጨዋታ የነበሩበትን ድክመቶች አስተካክሎ በነገው የመልስ ጨዋታ የሚፈለገውን ውጤት ይዘው ለመምጣት ጥረት እንደሚያደርጉ ከባህርዳሩ ጨዋታ በኋላ ለሶከር ኢትዮጵያ አስተያየት ሰጥተዋል፡፡
“በመልሱ ጨዋታ ያሉብንን ክፍተቶች አርመን የተሻለ ነገር ይዘን ለመምጣት እንጥራለን” ያሉት አሰልጣኙ የተጋጣሚያቸውን የጨዋታ ታክቲክ መሠረት ያደረገ ዝግጅት አድርገው ወደ ሜዳ ቢገቡም ቡድናቸው ያገኛቸውን አጋጣሚዎች ወደ ግብ መቀየር ባለመቻሉ ጨዋታው 0ለ0 እንደተጠናቀቀ ተናግረዋል፡፡
አፄዎቹ በሜዳቸው አሸንፈው የተሻለ ውጤት ይዘው ወደ መልሱ ጨዋታ ለመሄድ ጉጉት እንደነበራቸው ያስታወሱት አሰልጣኝ ኃይሉ፣ የነበራቸውን እድል ባለመጠቀማቸው በተጫዋቾች ስነልቦና ላይ የፈጠረው አሉታዊ ተፅዕኖ እንደሌለ ገልፀዋል፡፡
‹‹ብዙ ጊዜ ተጫዋቾች አሸንፈን እዚህ ጨርሰን እንሄዳለን የሚል ጉጉት ስለነበራቸው የማጥቃት ዕድሉ ላይ ትንሽ የመቻኮል ነገሮች ነበሩ፡፡ መጀመሪያም ጎል መሳት ያገኘነውን አጋጣሚ ያለመጠቀም ደግሞ ትንሽ እየወረድን እንድንመጣ አድርጎናል፡፡ እነዚህን ስህተቶች አርመን ለቀጣዩ ጨዋታ የተሻለ ነገር ይዘን እንቀርባለን ብለን እናስባለን›› ሲሉም አስተያየታቸውን ሰጥተዋል፡፡
የሴፋክሲያን አሰልጣኞች ቡድን አባል የሆነው የሱፍ ከሬይ ለሶከር ኢትዮጵያ ከመጀመሪያው ጨዋታ በኋላ በሰጠው አስተያየትም፣ “ለቀጣዩ ጨዋታ ጥሩ ውጤት አግኝተናል፣ ጨዋታው ጥሩ ነበር ስፖርታዊ ጨዋነት የተሞላበት ጨዋታ የነበረ ሲሆን አቻ ወጥተናል። ለቀጣዩ ጨዋታ ጥሩ ውጤት አግኝተናል። በሁለቱም ቡድኖች በኩል ፉክክር የታየበት ፈታኝ ጨዋታ ነበር አቻም በቂ ውጤት ነው›› በማለት ተናግረዋል፡፡
አጼዎቹ ጠንካራ የቡድን ስብስብ እንዳላቸው የገለፁት የሱፍ ከሬይ በተለይ የባህርዳሩ ጨዋታ በሜዳቸውና በደጋፊው ፊት ፈታኝ እንደነበር በማስታወስ አፄዎቹ ላላቸው ብቃት ‹‹እንኳን ደስ አላችሁ ማለት እፈልጋለሁ›› ብለዋል፡፡
‹‹አስደናቂ ደጋፊዎች ናቸው። ሙሉ ደቂቃ ቡድናቸውን ሲያበረታቱ ነበር ስታዲየሙ ውስጥ ጥሩ ነበሩ። ሜዳውም ተመችቶናል በጣም ደስ ይላል ለጨዋታ የሚመች ሜዳ ነው። ስታዲየሙ በጣም ደስ ይላል ጥሩ ብቃት ያየንበት ጨዋታም ነበር ፤ ያለው ነገር ደስ ይላል›› ሲሉም ለአፄዎቹ ደጋፊዎችና ለባህርዳር ስታድየም አድናቆታቸውን ገልፀዋል፡፡ የሱፍ ከሬይ በባህርዳሩ ጨዋታ ውጤት ባይከፉም የነገው የመልስ ጨዋታ ቀላል እንደማይሆንም ተናግረዋል።
አጼዎቹ በእሁዱ ጨዋታ ወሳኝ የአማካይ ስፍራ ተጫዋቻቸው ሱራፌል ዳኛቸው ጉዳት ማስተናገዱን ተከትሎ በነገው የመልስ ጨዋታ እንደማይሰለፍና ከቡድኑም ጋር ወደ ቱኒዚያ አብሮ እንዳልተጓዘ ተረጋግጧል።
ሱራፌል በመጀመሪያው የእሁዱ ጨዋታ አስቀድሞ መጠነኛ ጉዳት አጋጥሞት ለጨዋታው የመድረሱ ነገር ሲያጠራጥር ቢቆይም በ59ኛው ደቂቃ ተቀይሮ በመግባት መጫወት ችሎ ነበር። ሜዳ ላይ መቆየት የቻለው ግን ሃያ ደቂቃ ብቻ ነበር። ቀኝ ታፋው ላይ ከባድ ያለ ጉዳት አስተናግዶ ተቀይሮ ሊወጣ ችሏል።
ቦጋለ አበበ
አዲስ ዘመን  ጥቅምት 4/ 2015 ዓ.ም
የአትሌቲክስ ባለሙያዎች ሩጫ ከስፖርትም በላይ መሆኑን በተደጋጋሚ ሲገልጹ ይሰማል። በእርግጥም አትሌቲክስ ከስፖርት ባለፈ ዘርፈ ብዙ ጥቅም ያለው መሆኑን እንደ ኢትዮጵያ ባሉ አገራት ማረጋገጥ ይቻላል። አትሌቲክስ ኢትዮጵያን ለዘመናት በመልካም ሲያስጠራና ገጽታዋንም ሲገነባ የኖረ ስፖርት ሲሆን፤ የኢትዮጵያዊነትና የአንድነት ማሰሪያ ሆኖም ያገለግላል። ሩጫ ለብዙዎች ሥራ ሆኖ የሥራ ዕድልን ፈጥሯል፤ መተሳሰብና የመረዳዳት መንገድ መሆኑንም አሳይቷል።
ኢትዮጵያ ስማን ካስጠሯት ብርቱ አትሌቶቿ እንዲሁም ለስፖርቱ ምቹ ከሆነው ድንቅ ተፈጥሮዋ ባሻገር የወርቃማ አትሌቶች አገር መሆኗን በታላቁ የሩጫ በኢትዮጵያ እያስመሰከረች ትገኛለች። ያለፉትን 22 ዓመታት ከመላው ዓለም የተውጣጡ ታዋቂ አትሌቶችን በማሳተፍ በሕዝብ ዘንድ ተወዳጅነት ከማግኘት ባለፈ የአገርን መልካም ገጽታ በመገንባት ላይ የሚገኘው ይህ እንደ ስሙ ታላቅ የሆነ የጎዳና ላይ ውድድር ለአገር እያበረከተ የሚገኘው ዘርፈ ብዙ አስተዋፅኦ በቀላሉ የሚታይ አይደለም። ከዓለም ምርጥ አስር እንዲሁም ከአፍሪካ ቀዳሚ የጎዳና ላይ የሩጫ ውድድር የሆነው ግዙፉ ታላቁ ሩጫ በኢትዮጵያ በዓለም አቀፉ የጎዳና ላይ ሩጫዎች ዕውቅና ሰጪ ተቋም አባልም ነው። ይህም ኢትዮጵያውያን እና የሌሎች አገራት ዝነኛ አትሌቶች ውድድሩን እንዲመርጡት በማድረግ በስፖርቱ ዘርፍ ከፍተኛ አስተዋጽኦ በማበርከት ላይ ይገኛል።
ይህ በሩጫ ስፖርት ላይ ትኩረቱን ያደረገ ተቋም መርሃ ግብሩን ከውድድርነት ባለፈ ዘርፈ ብዙ ማህበራዊ ጉዳዮችን በመከወንም መልካም ስም መገንባት ችሏል። 40ሺ ሯጮች የሚሳተፉበት የዘንድሮው የታላቁ ሩጫ በኢትዮጵያ ውድድር ሊካሄድ ሳምንታት ብቻ የቀሩት ሲሆን፤ ከሩጫ ባሻገር ያለ ተግባሩን በዚህ ዓመትም አጠናክሮ ይቀጥላል። ከሩጫው ጎን ለጎን ከሚያካሂዳቸው ማህበራዊ ጉዳዮች መካከልም በዓመታዊ ሩጫው ላይ ሁለቱን ተግባራት በመደበኛነት ይመራቸዋል። እነዚህም ትኩረቱን በትውልዱ ላይ ያደረገው የሕፃናት ሩጫ እንዲሁም ‹‹ሌሎችን ለመርዳት እሮጣለሁ›› የሚለው የእርዳታ ማሰባሰቢያ መርሃ ግብሮች ናቸው።
ከ2005 ጀምሮ ታላቁ ሩጫ በኢትዮጵያ ከመካሄዱ አንድ ቀን አስቀድሞ የሕፃናት የሩጫ ውድድር ይካሄዳል። ዕድሜያቸው ከ3-11 ዓመት ድረስ የሆናቸው ሕፃናት እርስ በእርስ የሚያደርጉት ይህ የሩጫ ውድድር ስፖርትን ባህላቸው ያደረጉ ታዳጊዎችን የመፍጠር ዓላማን ያነገበ ነው። ይህም ውድድር በዓለም አቀፉ ወረርሽኝ ኮቪድ 19 ምክንያት ባለፉት ሁለት ዓመታት ተቋርጦ የቆየ ሲሆን፤ ዘንድሮ ‹‹ፕለይማተርስ›› በሚል ሃሳብ የሚቀጥል መሆኑን ታላቁ ሩጫ በኢትዮጵያ አስውታቋል። ይህ ውድድር ከፕላን ኢትዮጵያ ጋር በትብብር ሲካሄድም፤ ጨዋታን መሠረት ያደረገ ተማሪ ተኮር የመማር ማስተማር ሥነዘዴን ያስተዋውል። ፕሮጀክቱ በጋምቤላ፣ በቤኒሻንጉል፣ በአፋርና ሶማሌ ክልሎች እየተገበረ ሲሆን፤ 250ሺ ሕፃናትን ለማስተማርም እቅድ አለው።
በውድድሩ ላይ ተሳታፊ የሚያደርገው የመሮጫ ካኒቴራም (ቲሸርት) በ250ብር እየተሸጠ መሆኑን ታላቁ ሩጫ በኢትዮጵያ ከትናንት በስቲያ በመርሃ ግብሩ ማስጀመሪያ አስታውቋል። ሽያጩም ከትናንት (ጥቅምት 02/2015ዓ.ም) ጀምሮ በታላቁ ሩጫ በኢትዮጵያ ቢሮ ይደረጋል። ሕፃናቱ ከሩጫው በኋላም ሜዳሊያ የሚበረከትላቸው ይሆናል።
ሌላኛው ከሩጫው በተጓዳኝ የሚካሄደው መልካም ተግባር ደግሞ ሌሎችን ለመርዳት እሮጣለሁ የሚለው የበጎ አድራጎት ዘመቻ ነው። ከሴቶችና ማህበራዊ ጉዳይ ሚኒስትር ጋር በመተባበር የሚካሄደው ይህ መርሃ ግብር በ80ሺ ብር ድጋፍ ተጀምሮ አሁን ላይ 19 ሚሊዮን ብር ደርሷል። ባለፉት ዓመታትም በዚህ ዘመቻ 31 የሚሆኑ የበጎ አድራጎት ድርጅቶች የገንዘብ ተጠቃሚ ሊሆኑ ችለዋል። የትምህርት ቤት ግንባታ እንዲሁም የሕፃናት ፓይለት ፕሮጀክቶች ምስረታም ከዚህ በተጓዳኝ የሚነሳ ነው። ድጋፉ የሚደረገውም የሴቶችና ማህበራዊ ጉዳይ ሚኒስቴር በሚያወጣው መስፈርት መሠረት ለሚመረጡ ተቋማት ነው።
በዘንድሮ ውድድር ላይም ምሽሽጓ ሎካ፣ አክሽን ፎር ዴቨሎፕመንት እና ኢማጅን ዋን ደይ የተባሉት ሦስት ተቋማት መመረጣቸውን የሴቶችና ማህበራዊ ጉዳይ ሚኒስትር ዴኤታ አለሚቱ ኡሞድ ገልጸዋል። የመሮጫ ቲሸርቶቹ አስቀድመው የተጠናቀቁ ቢሆንም ለዚህ በጎ ዓላማ እንዲሆን የተወሰኑ ቲሸርቶች የቀሩ በመሆናቸው ተሳታፊ ለመሆን የሚፈልጉ ሰዎች በ900 ብር መግዛት እንደሚችሉም ታውቋል። በዚህም 1ሚሊዮን ብር ለመሰብሰብ ሲታቀድ ቲሸርቱን መግዛት ያልቻሉ ሰዎች ዕድሉን ሊጠቀሙበት ይችላሉ።
ብርሃን ፈይሳ
አዲስ ዘመን ሐሙስ ጥቅምት 3 ቀን 2015 ዓ.ም
ታዋቂው የስፖርት ሰው አቶ ፍቅሩ ኪዳኔ ከዚህ ዓለም በሞት ተለይተዋል። አቶ ፍቅሩ ባደረባቸው ህመም በሚኖሩበት ሃገር ፈረንሳይ በህክምና ሲረዱ ቆይተው ከትናንት በስቲያ ሌሊት ላይ በ88 ዓመታቸው ማረፋቸውን የኢትዮጵያ እግር ኳስ ፌዴሬሽን አረጋግጧል።
በኢትዮጵያ የስፖርት ታሪክ በስፖርት ጋዜጠኝነት፣ ቀዳሚ በመሆን እና በአለም አቀፍ ተቋማት በስፖርት እና በተለያዩ ዘርፎች በሀላፊነት እንዲሁም በከፍተኛ ሙያተኛነት በማገልገል እውቅናን የተጎናፀፉት የአንጋፋው የስፖርት ሰው አቶ ፍቅሩ ስርአተ ቀብር መቼና የት እንደሚፈጸም እስከ ትናንት አመሻሽ የተገለጸ ነገር የለም።
አቶ ፍቅሩ በህይወት በነበሩ ጊዜ በተለይም የመጀመሪያው የስፖርት ጋዜጠኛ ከመሆናቸው በተጨማሪ የኢትዮጵያ ስፖርት ጋዜጠኞች ማህበር እንዲመሰረት ትልቅ አስተዋጽኦ አበርክተዋል። በኢትዮጵያ የስፖርት ጋዜጠኝነት ሙያ እንዲጎለብት በማድረግም ለበርካታ ወጣቶች አርአያ መሆን ችለዋል። ከስፖርት ጋዜጠኝነት ሙያቸው ጎን ለጎን በታላላቅ በአለም አቀፍ ተቋማት በሰሩባቸው ወቅቶች አገራቸውን በማስጠራት ታላላቅ ሽልማቶችን ለመቀበል በቅተዋል።
‹‹የፒያሳ ልጅ›› መፅሀፍ ደራሲ የሆኑት አቶ ፍቅሩ፣ በኢትዮጵያ የስፖርት ጋዜጠኝነት ታሪክ ፈር ቀዳጅ ከሚባሉ ግለሰቦች አንዱ ከመሆናቸው ባሻገር የእግር ኳስ ጨዋታን በቀጥታ በሬዲዮ በማስተላለፍ የመጀመርያው ኢትዮጵያዊ ነበሩ። አቶ ፍቅሩ በቀጥታ የሬድዮ ስርጭት ያስተላለፉት ጨዋታም እኤአ በ1957 የኢትዮጵያና የሱዳን ብሔራዊ ቡድኖች አዲስ አበባ ስቴድየም ላይ ያደረጉት ጨዋታ እንደነበር በታሪክ ማህደሮች ተሰንዶ ይገኛል።
ከግማሽ ክፍለ ዘመን በላይ በተለያዩ ቋንቋዎች የስፖርት ዘገባዎችን በማቅረብም ይታወቃሉ። ኦሊምፒክ፣የአለም ዋንጫ፣ የአፍሪካ ዋንጫና የአለም አትሌቲክስ ቻምፒዮናን በመሳሰሉ ታላላቅ የአለማችን የስፖርት መድረኮች ላይ በአካል በመገኘት የተለያዩ ዘገባዎችን ሰርተዋል። ከጋዜጠኝነት ህይወታቸው ባሻገር በኢትዮጵያ እግር ኳስ ፌዴሬሽን ፣ በካፍ እና በኦሊምፒክ ኮሚቴ አመራርነት ፣ በጋዜጠኞች ማህበር መስራችነት እና አመራርነትም ከፍተኛ ግልጋሎት ሰጥተዋል።
በኢትዮጵያ የስፖርት ጋዜጠኝነት ታሪክ ስማቸው በቀዳሚነት የሚነሳው ጋዜጠኛና ደራሲ ፍቅሩ ኪዳኔ የተወለዱት በ1927 ዓ.ም በአዲስ አበባ ከተማ ሲሆን የአንጋፋው ቅዱስ ጊዮርጊስ ስፖርት ክለብ የተመዘገቡ የልብ ደጋፊ መሆናቸውን የህይወት ታሪካቸው ያስረዳል።
አቶ ፍቅሩ በተለይም የኢትዮጵያ የስፖርት ጋዜጠኞች ማህበር በ1961 ዓ.ም ሲመሰረት የመጀመሪያው ፕሬዝደንት የነበሩ ሲሆን በብስክሌት ፌዴሬሽን፣ቴኒስ ፌዴሬሽን እና በኢትዮጵያ የኦሊምፒክ ኮሚቴ በዋና ፀሐፊነት፣ በኢትዮጵያ የእግር ኳስ ፌዴሬሽን የሕዝብ ግንኙነት በመሆን አገራቸውን አገልግለዋል። በዓለም አቀፉ ኦሊምፒክ ኮሚቴ እና የአፍሪካ ኦሊምፒክ ኮሚቴ ውስጥም በአመራርነት ፣ የአፍሪካ እግር ኳስ ኮንፌዴሬሽን (ካፍ) የቀድሞ ፕሬዝደንት የነበሩት የኢሳ ሃያቱ አማካሪ እንደነበሩም ይታወሳል።
ከ1969 ዓ.ም ጀምሮ ኑሯቸውን በፈረንሳይ መዲና ፓሪስ ያደረጉት አቶ ፍቅሩ በሀገሪቷ ለሚገኘው ዕለታዊ የስፖርት ጋዜጣ ለኪፕ እና ሳምንታዊ የእግር ኳስ መጽሔት ፉትቦል ፍራንስ፣ ዶቼቬሌ (የጀርመን ድምፅ) እና ሌሎች የአለም አቀፍ ታዋቂ መገናኛ ብዙሃን መስራት የቻሉት ጋዜጠኛና ደራሲ ፍቅሩ ኪዳኔ የአንድ ልጅ አባት ሲሆኑ ሁለት የልጅ ልጆችንም አይተዋል።
የአቶ ፍቅሩን ከዚህ አለም በሞት መለየት አስመልክቶ የኢትዮጵያ እግር ኳስ ፌዴሬሽን፣ የኢትዮጵያ አትሌቲክስ ፌዴሬሽን እንዲሁም ሌሎች የስፖርት ተቋማትና የስፖርት ቤተሰቦች የተሰማቸውን ሃዘን ገልጸዋል። አዲስ ዘመን ጋዜጣም በአንጋፋው የስፖርት ሰው አቶ ፍቅሩ ኪዳኔ ህልፈት የተሰማውን ጥልቅ ሀዘን እየገለፀ ለቤተሰባቸው ፣ ለሙያ ባልደረቦቻቸው እና ለስፖርት ቤተሰቡ መፅናናትን ይመኛል።
ቦጋለ አበበ
አዲስ ዘመን ጥቅምት 2/2015
በዓለም አትሌቲክስ የፕላቲኒየም እንዲሁም ሌሎች ደረጃዎች የተሰጣቸው ውድድሮች እንደተለመደው በሳምንቱ የመጨረሻ ቀናት ተከናውነዋል። በእነዚህም ውድድሮች ላይ የተሳተፉ ኢትዮጵያውያን አትሌቶች በውጤታቸው የራሳቸውንና የሃገራቸውን ስም ማስጠራት ችለዋል። የፕላቲኒየም ደረጃ ባለው የቺካጎ ማራቶን ኢትዮጵያውያኑ አትሌቶች በሁለቱም ጾታ የተወዳደሩ ሲሆን፤ በወንዶች በኩል ሰይፉ ቱራ ሁለተኛ በመሆን ውድድሩን አጠናቋል።
በወንዶች መካከል በተደረገው ውድድር ኬንያዊው አትሌት ቤንነን ኪፕሩቶ አሸናፊ ሲሆን፤ የገባበት ሰዓትም 2:04:24 ሆኖ ተመዝግቦለታል። ጠንካራ ተፎካካሪ የነበረውና አስቀድሞ የአሸናፊነት ግምት አግኝቶ የነበረው አትሌት ሰይፉ ደግሞ በጥቂት ሰከንዶች ልዩነት ተቀድሞ ሁለተኛ በመሆን አጠናቋል። አትሌቱ የገባበት ሰዓትም 2:04:49 ነው።
በሴቶች በኩል ኬንያዊቷ ሩት ቺፕጌቲች አሸናፊ ስትሆን፤ ፈጣን በነበረው ሩጫ ከፍተኛ ልዩነት በመፍጠርም ነው ድሏን ያጣጣመችው። አትሌቷ ርቀቱን የሸፈነችበት 2:14:18 የሆነ ሰዓት ደግሞ ሁለተኛው የማራቶን ፈጣን ሰዓት በሚል ሊያዝላት ችሏል። አሜሪካዊቷ ኤምሊ ሲዝን እና ኬንያዊቷ ቪቪያን ኪፕላጋት ደግሞ ሁለተኛና ሶስተኛ ሆነዋል። ብርቱ ተፎካካሪዎች የነበሩት ኢትዮጵያውያኑ አትሌቶች ሩቲ አጋ እና ዋጋነሽ መካሻም አራተኛ እና አምስተኛ ደረጃን በመያዝ ውድድሩን ለመፈጸም ችለዋል።
በፖርቹጋል በሚካሄደውና በዓለም አትሌቲክስ የወርቅ ደረጃ የተሰጠው የሊዝበን ማራቶንም በሳምንቱ መጨረሻ ቀናት የተደረገ ውድድር ሲሆን፤ ኢትዮጵያውያኑ አትሌቶች በሁለቱም ጾታ ውጤታማ ሊሆኑ ችለዋል። ዘንድሮ ለ36ኛ ጊዜ በተካሄደው በዚህ ውድድር ላይ በወንዶች በኩል የአምናው አሸናፊና የቦታው የክብረወሰን ባለቤት አንዷለም በላይ በድጋሚ ሰዓቱን በማሻሻል አሸናፊ ሆኗል። አትሌቱ ባለፈው ዓመት ድሉ 2:05:52 የሆነ ሰዓት ያስመዘገበ ሲሆን፤ በዘንድሮው ውድድርም ከአምናው በደቂቃዎች የፈጠነ ሰዓት በመሮጥ የሃገሩን ልጆች አስከትሎ ገብቷል። ሁለተኛ በመሆን ውድድሩን የፈፀመው ሌላኛው ኢትዮጵያዊ ሃፍቱ ተክሉ 02:06:33 የሆነ ሰዓት ሲያስመዘግብ፤ ብርሃን ነበበው ደግሞ 02:07:04 በሆነ ሰዓት የሶስተኝነቱን ደረጃ ይዟል።
በዚህ ውድድር በሴቶች ኢትዮጵያውያን አትሌቶች የተሻለ የአሸናፊነት ታሪክ ያላቸው ሲሆን፤ ዘንድሮ ግን በኬንያዊቷ አትሌት ቦርነስ ጄፕኪሩይ የበላይነት ሊጠናቀቅ ችሏል። ይሁንና ከአንድ እስከ አስር ባለው ደረጃ ከጥቂት የውጪ አትሌቶች በቀር በኢትዮጵያውያኑ አትሌቶች የተያዙ ናቸው። ከአንድ ደቂቃ መዘግየት በኋላ የርቀቱን የመጨረሻ መስመር በሁለተኝነት የረገጠችው ኢትዮጵያዊቷ አትሌት ሶሮሜ ነጋሽ ስትሆን፤ ብዙነሽ ጌታቸው፣ ኡርጌ ዲሮ፣ ፎዚያ ጀማል እና ዘርፌ ልመንህ እስከ ስድስት ያለውን ደረጃ ተቆጣጥረዋል። ጸዳል ገብረጻዲቅ እና ጌጤ ጉታ ደግሞ ስምንተኛ እና አስረኛ ሆነዋል።
የ31ዓመት እድሜ ባለውና ከማራቶን ጎን ለጎን በሚካሄደው የሊዝበን ግማሽ ማራቶንም በተመሳሳይ ኢትዮጵያውያን አትሌቶች ውጤታማነታቸውን አሳይተዋል። አስደናቂ የሆነ ፉክክር በታየበት የወንዶቹ ውድድር አንደኛ እና ሁለተኛ በመሆን ያጠናቀቁት አትሌቶች በመካከላቸው የነበረው የሁለት ሰከንዶች ልዩነት ብቻ መሆኑ የስፖርት ቤተሰቡን አስገርሟል። በጎዳና ላይ ሩጫዎች እምብዛም ባልተለመደውና ተያይዘው በገቡበት በዚህ ውድድር አሸናፊ የሆነው ኬንያዊው ቻርለስ ኪፕኩሩይ ሲሆን፤ በሁለት ሰከንዶች ብቻ የተቀደመው ኢትዮጵያዊው ድንቃለን አየለ ደግሞ ሁለተኛ ለመሆን ተገዷል። ዩጋንዳዊው አይዛክ ኪቤት ደግሞ ሶስተኛው አትሌት ሆኗል።
ኢትዮጵያውያን የተሻለ የአሸናፊነት ታሪክ ባላቸው የሴቶች ግማሽ ማራቶን ውድድር እንደተለመደው በበላይነት ተጠናቋል። አሸናፊዋ አትሌትም እመቤት ንጉሴ ስትሆን የገባችበት ሰዓትም 1:09:35 ሆኖ ተመዝግቧል። ኬንያውያኑ ሉድዊና ቼፕንጌቲች እና ፌይዝ ኪሙታይ ደግሞ ኢትዮጵያዊቷን ተከትለው የገቡ አትሌቶች ናቸው።
ብርሃን ፈይሳ
አዲስ ዘመን  ጥቅምት 1/ 2015 ዓ.ም
ፍሪ ስታይል በዓለም ላይ ቀልብ ከሚስቡ የስፖርት እንቅስቃሴዎች አንዱ ነው። የፍሪ ስታይል ስፖርታዊ ትእይንት በተለያዩ የስፖርት አይነቶች ቢተገበርም የፉትቦል ፍሪ ስታይል እግር ኳስን በመጠቀም ማራኪ ጥበብ ታክሎበት የሚሰራ ተወዳጅ እንቅስቃሴ ነው። በበርካታ አገራትም እውቅ የእግር ኳስ ተጫዋቾች ይህን እንቅስቃሴ ህዝብ በተሰበሰበበት ወይም በተንቀሳቃሽ ምስል ለእይታ ሲያቀርቡ ማየት የተለመደ ነው። ከዚህ ባለፈም የስፖርቱን እንቅስቃሴ በቋሚነት በመስራት በበርካታ አገሮች ታዋቂና ፕሮፌሽናል ግለሰቦች በርካታ ናቸው። ወደ ኢትዮጵያ ስንመጣ ግን ይህን ስፖርት ጥቂት ግለሰቦች ብቻ ስራዬ ብለው የሚያዘወትሩትና እድገቱም እዚህ ግባ የማይባል ሆኖ እናገኘዋለን።
በኢትዮጵያ ይህን ተወዳጅ ስፖርት በማዘውተር እውቅና እያገኙ ከመጡ ግለሰቦች መካከል ወጣት ምንተስኖት ነጋሽ (ምንቴ ካርሎስ) ዋነኛው ነው። ስፖርቱን በትልቅ አላማና ራእይ ስራው አድርጎ እየተንቀሳቀሰ የሚገኘው ይህ ወጣት የፍሪስታይል ጥበበኛ ከዚህ በፊት የተሳካ ባይሆንም በተለያዩ ክለቦች እግር ኳስን ተጫውቷል። ገና በታዳጊነት እድሜው ወደ ዋና ቡድኖች አድጎ መጫወት ቢችልም ከቡድን ይልቅ ወደ ግል ክህሎት የሚያደላ በመሆኑ በተጫዋችነት ብዙ መግፋት አልቻለም። ብራዚላዊው የኳስ ጥበበኛ ሮናልዲኒሆ ጎቾ ከኳስ ጋር በሚያደርጋቸው እንቅስቃሴዎችና በሚያሳየው ጥበብ እየተማረከም ወደ ግል ጥበብ ያደላ ነበር። እግር ኳስ ደግሞ የቡድን ስራ ስለሆነ የእሱ እንቅስቃሴና ከኳስ ጋር ቄንጥ ማብዛቱ በአሰልጣኞች እንደማይወደድ ይናገራል።
“ፍሪስታይል ፉትቦል እግር ኳስ ላይ ጥበብን መጨመር ነው” የሚለው ይህ ወጣት እንቅስቃሴውን ያዩ ሰዎች ከእግር ኳስ ይልቅ ወደ ፍሪ ስታይል ቢገባ እንደሚሻለው በሚሰጡት አስተያየት ከዚያም በፊት ስፖርቱን በቅርበት ስለሚከታተለው ኳስ ገዝቶ ሙሉ በሙሉ ገባበት።
ምንቴ ካርሎስ ወደዚህ ስፖርት ሲገባ ኢትዮጵያ ውስጥ ብዙም ስላተለመደ ከሰራሁበት አዋጭ ይሆናል ብሎ በማሰብ እንደነበር ያስታውሳል። እግር ኳስ መጫወት አቁሞ ይሄንን ጥበብ በጎዳናዎች ላይ ማሳየት ሲጀምርም ከተመልካች ጥሩ ምላሽ ይሰጠኝ ነበር። “አድናቆትን እያገኘሁ ስመጣም ሙያውን ከፍ አድርጌ ተንቀሳቃሽ ምስሎች (ቪዲዮዎችን) መስራት ጀመርኩ፣ በዚህም አሁን ጥሩ ደረጃ ላይ እገኛለሁ” ይላል።
በሌላው ዓለም ይህ ስፖርት ብዙ ገንዘብ የሚያስገኝና እንደ አንድ ስራ ጥበበኛውን ማኖር የሚችል ነው። በእኛ አገር ግን እዚያ ደረጃ ላይ ለመድረስ ብዙ እንደሚቀረው ምንቴ ይናገራል። በእርግጥ በእኛ አገር ብቻም ሳይሆን እንደ አፍሪካም ስፖርቱ ያለበት ደረጃ ገና ነው፣ ስፖርቱ በፕሮፌሽናል ደረጃ አድጎ ወደ ቢዝነስ የመቀየር እድሉ ግን ሰፊ እንደሆነ ያምናል። “እኔ አሁን በአጭር ጊዜ ወደ ቢዝነስ ቀይሬዋለሁ ማለት እችላለሁ፣ ይሄንን ስፖርት በተመለከተ በተለያዩ ሚዲያዎች ቃለመጠይቅ የሰጠሁትም እኔ ነኝ፣ ጥራት ያላቸው ቪዲዮዎች እየሰራሁ ለማህበረሰቡ እያደረስኩም ነው” የሚለው ምንቴ ይሄ ስፖርት ኢትዮጵያ ውስጥ ፕሮፌሽናል ደረጃውን ጠብቆ እንዲያድግ ትልቅ ፍላጎት አለው። ይህን እንቅስቃሴ ከሚሰሩ ካንዳንድ ልጆችም ጋርም በጋራ በመስራት ሙያውን ለማሳደግ ጥረት እያደረገ ነው። ለዚህ ደግሞ ውድድሮችን መፍጠር እንደሚያስፈልግ ያስረዳል። ውድድሮች ካሉ ስፖርቱን ወደ ቢዝነስ መቀየር እንደሚቻልም ያምናል።
እንደ ወጣቱ ገለጻ፣ ኢትዮጵያ ውስጥ ይህን ስፖርት የሚያዘወትሩ ግለሰቦች በዓለም ፍሪስታይል ፌዴሬሽን እውቅና እንዲያገኙ በአገራችን አቻ ፌዴሬሽን ያስፈልጋል። ይህ ከሆነ አገርን ወክለው በዓለም መድረኮች የሚወዳደሩ ስፖርተኞችን ማፍራ ይቻላል። ከስር የሚሰለጥኑ ስፖርተኞችም ያንን አላማ አድርገው ለመስራት ይነሳሳሉ። እንዲህ አይነት እድሎች ሲገኙ ወደ ገበያው የመግባት አጋጣሚውም ይሰፋል፣ እይታዎችም ይጨምራሉ። ይህ እድል ባለመኖሩ ግን ከዚህ በፊት በዚህ ስፖርት ውስጥ የነበሩ ሰዎች ሙያውን በትርፍ ሰዓታቸው ለመስራት ይገደዱ እንደነበር ያስታውሳል። “እኔ የሙሉ ሰዓት ስራዬ ይሄ ነው፣ ሙያውን ከፍ አድርጌ በተለያዩ የቴሌቪዥን ፕሮግራሞች ለመምጣት ጥረት እያደረኩ ነው፣ በስፖርቱ ተሰጥኦ ያላቸው ልጆችን አሰልጥኖ የማውጣት ሃሳብም አለኝ፣ ነገር ግን ልጆቹን አሰልጥኜ አንድ የሚያርፉበት አላማና ግብ ከሌለ ቤተሰብም ፍቃደኛ አይሆንም” ይላል። ስፖርቱ ብዙ ቦታ አይፈልግም በየትኛውም ቦታ ላይ ሊሰራ ይችላል። አንዱ ችግር አንድ ልጅ ቢያንስ መለማመጃ አንድ ኳስ የሚያስፈልገው መሆኑ ነው። በእኛ አገር ደግሞ ያለው የኳስ እጥረት ይታወቃል። እንደ አማራጭ ግን ወጣቱ ጥበበኛ በማህበራዊ ሚዲያዎች አማካኝነት ፍላጎት ላለው ሁሉ በያለበት አጫጭር ስልጠናዎችን የመስጠት ሃሳብ አለው።
እንደ አገር ፌዴሬሽን ለመመስረት በቅድሚያ ውድድሮች የሚካሄዱባቸው መድረኮች ሊኖሩ እንደሚገባ የሚጠቁመው ምንቴ፣ ለዚህ ብዙ ሂደቶችን ማለፍ እንደሚያስፈልግ ያስረዳል።
“በአገራችን አሁን ላይ በዚህ ስፖርት ውስጥ ያሉ ሰዎችን ማሰባሰብ አንዱ ፈተና ነው፣ የት እንዳሉ አይታወቅም” የሚለው ይህ ወጣት፣ ስፖርቱ በጣም ተወዳጅ እንደመሆኑ በደንብ ቢሰራበት ማደግ እንደሚችል እምነት አለው።
ይህ ስፖርት ከእግር ኳስ በተለየ አንድ ሰው አገርን ወክሎ በአለም ዓቀፍ መድረኮች መሳተፍ የሚቻልበት ቢሆንም እዚያ ደረጃ ላይ ለመድረስ ብዙ ፈተናዎች እንዳሉ ያስረዳል። “በዚህ ስፖርት ኢትዮጵያ ውስጥ የራሴን አሻራ ማሳረፍ እፈልጋለሁ” የሚለው ምንቴ አርቆ በማሰብ በትልቅ አላማና ራእይ ጥረቱን ቀጥሏል። በዚህ ስፖርት ተሰጥኦው ያላቸው ታዳጊዎችን በማፍራት አገርን እንዲወክሉ በሚያደርገው ጥረት የኢትዮጵያና የአዲስ አበባ እግር ኳስ ፌዴሬሽኖች ከቁሳቁስ ጀምሮ የተለያዩ ድጋፎችን እንዲያደርጉለት ይጠይቃል።
ቦጋለ አበበ
አዲስ ዘመን ሰኞ መስከረም 30 ቀን 2015 ዓ.ም
በሩጫው ዓለም አሸናፊነትን መታወቂያቸው ካደረጉ ብርቱ አትሌቶች መካከል አንዷ ናት። በጎዳና ላይ ሩጫዎች በተለየ የምትታወቀው ኮከብ አትሌት በቀጣይ የማራቶን ውድድሮች የበላይነትን የመቀዳጀት እድሏ ሰፊ ስለመሆኑ የቀደመው ስኬቷ አመላካች ነው። በወጣትነቷ በበርካታ ስኬቶች መታጀቧም ጠንካራ አትሌት መሆኗን ያሳያል። በአትሌቲክስ ቤተሰቡ ዘንድ በብዙ ተስፋ የተጣለባት ይህቺ ወጣት አትሌት ያለምዘርፍ የኋላው ትባላለች። ባለፈው እሁድ የለንደን ማራቶን አሸናፊዋ አትሌት የስፖርት ሕይወት በዛሬው የስፖርት ማህደር አምዳችን ተዳሷል።
ያለምዘርፍ በ1992 ዓ.ም በጎጃም ፍኖተሰላም የተወለደች ሲሆን፤ በ12 ዓመቷ ሩጫን እንደጀመረች መረጃዎች ያመላክታሉ። እንደ አብዛኛዎቹ የምስራቅ አፍሪካ አገራት አትሌቶች ሩጫን በ5ሺ እና 10ሺ ሜትሮች በመጀመሪያም በሂደት የጎዳና ላይ ሩጫዎችን ለመቀላቀል ችላለች። በዚህም በተለይ የታወቀችበትና ዝናን ያተረፈችበት ርቀትም የግማሽ ማራቶን ውድድር ነው። በዚህ ርቀት ከአትሌቲክስ ቤተሰቡ ጋር ይበልጥ የተዋወቀችውም እአአ በ2019 በሞሮኮ ራባት በተካሄደው የመላው አፍሪካ ጨዋታዎች አገሯን ወክላ በተካፈለችበት የግማሽ ማራቶን ውድድር ላይ ነበር። በወቅቱም የውድድሩ ክብረወሰን የሆነ ሰዓት (1:10:26) በማስመዝገብ ጭምር ድርብ ክብርን ለማግኘት ችላለች።
በዚያው ዓመት ደግሞ በታላቁ የኢትዮጵያ ሩጫ ላይ የውድድሩን ፈጣን ሰዓት በማስመዝገብ ሁለተኛ ስኬቷን ለማጣጣም በቅታለች። ከአገር ውስጥ ውድድር ባለፈ ዓለም አቀፍ ተሳትፎዎችን በማድረግም በህንድ (ዴልሂ) እና በቻይና (ዚመን) ግማሽ ማራቶን የብር እና የወርቅ ሜዳሊያዎችን በማጥለቅ ከመነሻው በርቀቱ ያላትን ብቃት ማስመስከር ችላለች። በቀጣዩ ዓመት በተካሄደው የዓለም ግማሽ ማራቶን ቻምፒዮና አገሯን ወክላ የተሳተፈችው ያለምዘርፍ በግሏ የነሃስ በቡድን ደግሞ የወርቅ ሜዳሊያ ነበር ያገኘችው። በግሏ ባካሄደቻቸው ውድድሮችም ውጤታማ ከመሆን ወደኋላ አላለችም። የዴልሂ ግማሽ ማራቶን በድጋሚ የሮጠችው ያለምዘርፍ አሸናፊ የሆነችው ቀድሞ ከገባችበት ሰዓት በሁለት ደቂቃ ማሻሻል ችላለች። በስፔን የ10 ኪሎ ሜትር ሩጫም በተመሳሳይ አሸናፊ ሆናለች።
ለስኬታማዋ አትሌት እአአ 2021 እንደተለመደው ድሏን ያጣጣመችበት ዓመት ነበር። በቱርክ ግማሽ ማራቶን ሁለተኛ ሆና ስታጠናቅቅ፣ በአየርላንድ የአንትሪም ኮስት ግማሽ ማራቶንም በተመሳሳይ ባለድል ለመሆን ችላለች። ይሁንና ይህ ውድድር ሁለት ተቃራኒ ስሜቶችን ያስተናገደ በመሆን በይበልጥ ይታወሳል። ይኸውም ርቀቱን የሸፈነችበት 1ሰዓት ከ03 ደቂቃ ከ44ማይክሮ ሰከንድ የሆነ ሰዓት የርቀቱ የዓለም ክብረወሰን ሆኖ መቆየት የቻለው ለጥቂት ጊዜ ብቻ በመሆኑ ነው። ምክንያቱ ደግሞ በውድድሩ ላይ በድጋሚ በተደረገው ማጣራት የውድድሩ አዘጋጆች ርቀቱን በለኩበት ወቅት በፈጸሙት ስህተት ፈጣኑ ሰዓት እንደማይመዘገብ ይፋ በመሆኑ ነው። በዚህ ሁኔታ ተስፋ ያልቆረጠችው ታታሪዋ አትሌትም በቫሌንሺያ በተካሄደ ሌላ ውድድር ተካፍላ ሁለተኛ ደረጃን በመያዝ ለመፈጸም ችላለች።
የተያዘው የፈረንጆቹ ዓመትም ለያለምዘርፍ የስኬት ዓመት ሲሆን፤ ከግማሽ ማራቶን ሯጭነት ወደ ማራቶን የተዘዋወረችበት መሆኑም ሌላኛው የስኬቷ ማሳያ ነው። አትሌቷ የዓመቱን ስኬት ማጣጣም የጀመረችው በታላቁ የኢትዮጵያ ሩጫ ላይ ነበር። በድጋሚ በስፔን በተካሄደ የ10 ኪሎ ሜትር ሩጫ ላይም 24 ደቂቃ ከ29 ሰከንድ ከ14 ማይክሮ ሰከንድ በሆነ ሰዓት በመሮጧ የዓለም ክብረወሰኑን ከእጇ ማስገባት ችላለች። ቀጣዩ ውድድሯም ቀድሞ የማትታወቅበት የማራቶን ሩጫ ነበር። በጀርመን የሃምቡርግ ከተማ በተካሄደው ማራቶን ላይም አሸናፊ የሆነችበት 2:17:23 ሰዓት የግሏ እና የውድድሩ ፈጣን በሚል ሊመዘገብላት ችሏል። ይኸውም እአአ በ2016 በአገሯ ልጅ መሰለች መልካሙ ተይዞ ከነበረው ሰዓት ደቂቃዎችን የፈጠነ በመሆኑ የቦታው የክብረወሰን ባለቤት ሊያደርጋት ችሏል።
ሁለተኛው የማራቶን ሩጫዋን ደግሞ ባለፈው ሳምንት ለንደን ላይ ነበር ያካሄደችው። የፕላቲኒየም ደረጃ ካላቸው ጥቂት ውድድሮች መካከል አንዱ በሆነው የለንደን ማራቶን ያለምዘርፍ፤ ቀዝቃዛውን አየር ተቋቁማ ከመሮጧ ባለፈ ከተፎካካሪዎቿ ጋር በነበረ ትግል ወድቃ በመነሳት ነበር አሸናፊ ለመሆን የቻለችው። ይህም አስደናቂ ውጤት ሲሆን፤ የለንደን ማራቶንን ያሸነፈች ወጣቷ አትሌት አድርጓታል።
ያለምዘርፍ ታዋቂና ስመጥር አትሌቶችን ባቀፈው የ‹‹ኢኤንኤን ራኒንግ ቲም›› አባልና ከፍተኛ አቅም ካላቸው ሴት አትሌቶቹ መካከል አንዷ ናት። በአሰልጣኝ ተሰማ አብሽሮ የምትሰለጥነው አትሌቷ በግማሽ ማራቶን ከ10 ጊዜያት በላይ በመሮጥና በማሸነፍ በርቀቱ ያላትን ብቃት አስመስክራለች። በቅርቡ በተቀላቀለችው ማራቶንም በተመሳሳይ አዲስ የውጤታማነት በር የተከፈተላት መሆኑን ከመነሻው አንስቶ እያሳየች ትገኛለች።
ብርሃን ፈይሳ
አዲስ ዘመን መስከረመ 29/2015
አፍሪካ በእግር ኳስ ትልቅ አቅም ያላት አህጉር ብትሆንም እንደ ሌሎቹ አህጉራት ትልቅ ደረጃ መድረስ አልቻለችም። ለዚህም በርካታ ምክንያቶች ይቀመጣሉ። ለአፍሪካ እግር ኳስ እንቅፋት ብለው ባለሙያዎች በተለያዩ አጋጣሚዎች ከሚጠቅሱት ምክንያት አንዱ በትክክለኛው እድሜ ተሰጥኦ ያላቸውን ታዳጊና ወጣት ተጫዋቾች በበቂ ሁኔታ አለማፍራት ነው። በተለይም የእድሜ ማጭበርበር ጉዳይ በአፍሪካ የተለያዩ ውድድሮች የተለመደና መፍትሔ ያልተገኘለት መሆኑ የአህጉሪቱን እግር ኳስ እድገት እየጎተተው እንደሚገኝ የብዙዎች እምነት ነው። በተግባርም ይታያል። ካፍ በታዳጊና ወጣቶች በሚያካሂዳቸው ውድድሮች ይህን የእድሜ ማጭበርበር ጉዳይ ለመቆጣጠር የተለያዩ የእድሜ መመርመሪያ ቴክኖሎጂዎችን ሲጠቀም ቢስተዋልም ችግሩን ማስቀረት ግን አልቻለም። በዚህም አስደናቂ ተሰጥኦ ይዘው ወደፊት ትልቅ ደረጃ የመድረስ ተስፋ ያላቸው ታዳጊዎች በእድሜ የበላዮቻቸው ተውጠው ሕልማቸው እየጨለመ ይገኛል። ይህ ችግር እግር ኳሳቸው ዳዴ እያለ በሚገኝ እንደ ኢትዮጵያ ባሉ አገራት ብቻም ሳይሆን የተሻለ ደረጃ ላይ በሚገኙ የአፍሪካ አገራት ጭምር በስፋት መስተዋሉ የአህጉሪቱ እግር ኳስ ላይ ተስፋ እንዳይጣል ያደርጋል።
የደቡብ አፍሪካ እግር ኳስ ማኅበር ፕሬዚዳንት ዶክተር ዳኒ ጆርዳን፣ በአንድ ወቅት ለመገናኛ ብዙኃን በሰጡት አስተያየት የእድሜ ማጭበርበር ጉዳይ የአፍሪካን እግር ኳስ ወደኋላ እየጎተተው እንደሚገኝ ተናግረዋል። የአህጉሪቱን እግር ኳስ ከሌሎች አህጉራት ጋር ተፎካካሪ ሆኖ እንዲወጣ ከተፈለገም አሰልጣኞች የእድሜ ጉዳይ ላይ ትኩረት አድርገው መሥራት እንዳለባቸው ሲጠቁሙ ነበር።
አፍሪካ ፊፋ በታዳጊና ወጣቶች መካከል የሚያካሂዳቸውን ሁሉንም ውድድሮች ማለት ይቻላል አሸንፋለች። አፍሪካ ኦሊምፒክን ጨምሮ፣ ከ17ና20 ዓመት በታች የዓለም ዋንጫ ውድድሮችን አሸንፋ አሳይታለች። ይሁን እንጂ በዋናውና በአዋቂዎቹ የዓለም ዋንጫ ከግማሽ ፍጻሜ ተፋላሚነት የዘለለ ታሪክ የላትም። ይህም የሆነው አፍሪካ በታዳጊና ወጣቶች ውድድር ላይ ከእድሜ በላይ ተጫዋቾችን በማሰለፏ ነው ብለው የሚያምኑ ባለሙያዎች አሉ። በታዳጊ ውድድሮች አዋቂዎች ይጫወቱና ስኬታማ ይሆናሉ። ከዚያ ወደ አዋቂዎች ውድድር ሲሸጋገሩ አቅምና ጉልበታቸውን ጨርሰው በትክክለኛ እድሜ የብቃታቸው ጥግ ላይ ከሚገኙ የሌሎች አህጉራት ተጫዋቾች ጋር መፎካከር ይሳናቸዋል።
ኢትዮጵያ እያስተናገደች በምትገኘው የምስራቅና መካከለኛው አፍሪካ(ሴካፋ) ከ17 አመት በታች ውድድር ላይ በተለያዩ አገራት ተጫዋቾች ላይ እየተስተዋለ የሚገኘው የእድሜ ማጭበርበር ችግርም ለዚህ ትልቅ ማሳያ ነው። ውድድሩ ከመጀመሩ አስቀድሞ የእድሜ ምርመራ ሲደረግ ሱዳንና ጅቡቲ የMRI ምርመራ ማለፍ አለመቻላቸውን ተከትሎ ከውድድሩ ተሰናብተው የእጣ ማውጣት መርሐ-ግብሩ እንደ አዲስ ሊከናወን ተገዷል። ሁለቱ አገራት በርካታ ተጫዋቾቻቸው ከተቀመጠው እድሜ በላይ ሆነው በመገኘታቸው ከውድድሩ ተሰናብተዋል። በውድድሩ እየተካፈሉ የሚገኙትም ቢሆኑ ሙሉ በሙሉ ይሄ ችግር የለብንም ብለው በድፍረት መናገር አይችሉም።
ይህን የእድሜ ችግር በቅርቡ በዲሞክራቲክ ኮንጎ ኪንሻሳ ላይ በተካሄደው የፓን አፍሪካ የትምህርት ቤቶች ውድድር ላይም በስፋት ተስተውሏል።
የአንድ ሃገር የወደፊት እግር ኳስ ስኬት ያለው በትምህርት ቤቶች በሚገኙ ታዳጊዎች ላይ መሆኑን ባለሙያዎች ሁሌም ይናገራሉ። ከእድሜ ማጭበርበር ጋር በተያያዘ ያለውን ችግር ፊት ለፊት አውጥቶ በመነጋገር መፍትሔ ማበጀት እንደሚያስፈልግ ያምናሉ። ለዚህም አሰልጣኞች ችግሩን በቅርበት ተከታትለው እንዲቀርፉ የአሰለጣጠን መንገዶችን ማስተካከል አስፈላጊ መሆኑን ይታመናል። እግር ኳሳቸው ባደገ እንደ አውሮፓ ባሉ ሃገራት አንድ የታዳጊ አሰልጣኝ ለሃያ ተጫዋቾች ነው የሚመደበው፣ እንደ አፍሪካ ባሉ አገራት ግን ብዙ ጊዜ አንድ አሰልጣኝ ሁለት መቶ ታዳጊዎችን ሊያሰለጥን የሚችልበት ሁኔታ መኖሩ ችግሩን ለመቆጣጠር አስቸጋሪ እንዳደረገው ዶክተር ዳኒ በሰጡት ቃለምልልስ ለመጠቆም ሞክረዋል።
እግር ኳስ ትልቅ የገቢ ምንጭ እየሆነ በመጣበት በዚህ ወቅት በአፍሪካ ከአሰልጣኞች በተጨማሪ የተጫዋች ወኪሎች በአቋራጭ ጥቅም ለማግኘት በታዳጊ ውድድሮች አዋቂዎችን ማበረታታቸው ችግሩን ውስብስብ እንዳደረገው ሁሉም የሚያውቀው ሃቅ ነው። ለዚህም ተጫዋቾች የተለያየ ሁለት እድሜ ይለጠፍባቸዋል። በርካቶቹ የአውሮፓ ክለቦችም ተሰጥኦ ያላቸው ታዳጊዎችን ለመመልመል በዚህ እንደሚቸገሩም ይታወቃል።
“እድሜ ማጭበርበር የአፍሪካን እግር ኳስ መግደል ነው” የሚሉት የግብጽ እግር ኳስ ማኅበር የሚዲያ ኦፊሰር ሜድሃት ሻላቢ እድሜ ማጭበርበርን በአፍሪካ እግር ኳስ እንደ ካንሰር አድርገው ይገልጹታል። ይህ መጥፎ ልማድ የአፍሪካን እግር ኳስ እያጠፋው ነው የሚሉት ባለሙያ እድሜ የሚጭበረበር ከሆነ በተለያዩ ደረጃዎች የሚካሄዱ የታዳጊና ወጣት ውድድሮች ፋይዳ ምኑ ላይ ነው? ብለው ይጠይቃሉ።
የእድሜ ማጭበርበር ችግሮችን ለመቅረፍ ፊፋ እኤአ በ2009 ከ17 አመት በታች የዓለም ዋንጫ ጀምሮ ማግኔቲክ ሪሶናንስ ኢሜጂንግ(ኤም አር አይ) የተባለውን ቴክኖሎጂ በተለያዩ የወጣት ውድድሮች ላይ ለመጠቀም መወሰኑ ይታወቃል። ይህ ቴክኖሎጂ እስከ 17 ዓመት ድረስ ያሉ ታዳጊዎችን ትክክለኛ እድሜ ለመለየት 99 በመቶ ስኬታማ ነው ቢባልም ከተጠቀሰው እድሜ በኋላ ለመለየት ሲቸገር ተስተውሏል። በኢትዮጵያም ቴክኖሎጂው ታላቅን ታናሽ፣ ታናሽን ታላቅ አድርጎ የለየበት አጋጣሚ እንደነበር አይዘነጋም። ይህም ቴክኖሎጂው ላይ ያለውን እምነት እየሸረሸረ እንደ ፊፋ ያሉ የእግር ኳስ ተቋማት ለችግሩ መፍትሄ ሌሎች አማራጮችን መፈለግ እንደሚገባቸው ምክረ ሃሳብ የሚሰጡ ሰዎች እንዲበረክቱ አድርጓል።
ቦጋለ አበበ
አዲስ ዘመን  መስከረም 27/2015
የኢትዮጵያ አትሌቲክስ ፌዴሬሽን በየጊዜው በሚያከናውናቸው የተለያዩ ተግባራት የባለድርሻ አካላት ሚና ከፍተኛ ነው። በመሆኑም ባለድርሻ አካላትን በሚመለከቱ መመሪያዎች ላይ በየጊዜው የግንዛቤ ማስጨበጫ መድረኮችን በማዘጋጀት ምክክር ያደርጋል። ፌዴሬሽኑ ከትናንት በስቲያም በጠቅላላ ጉባኤው አማካኝነት የጸደቁ መመሪያዎችን ወደ ስራ ማስገባትና ወጥ የሆነ የአሰራር ስርዓትን ለመፍጠር አላማው ያደረገ የግንዛቤ ማስጨበጫ መድረክ አዘጋጅቷል።
በዚህም መሰረት የባለድርሻ አካላት ድጋፍ አሰጣጥ፣ የአሰልጣኞች ደረጃ መስጫ መስፈርት(ስታንዳርድ)፣ የብሄራዊ ቡድን አትሌቶች ምልመላና የአሰልጣኞች ምርጫ፣ የአትሌቶች የግል የውጭ ውድድሮች ጉዞና የአትሌት ተወካዮች ፈቃድ እድሳት እንዲሁም የአትሌቲክስ ተገልጋዮችና ባለድርሻ አካላት ስነምግባር መመሪያዎችን በሚመለከት ውይይት አድርጓል። በመድረኩ በቀረቡት መመሪያዎችም ላይ ባለሙያዎች የግንዛቤ ማስጨበጫ ገለጻ አድርገዋል።
የክልል ፌዴሬሽኖች፣ ክለቦች፣ የአትሌቲክስ ማህበራት እንዲሁም በስፖርቱ ውስጥ የሚንቀሳቀሱ ባለድርሻ አካላትና የስፖርቱም የጀርባ አጥንት መሆናቸው ተጠቁሟል። ይህንንም በተግባር እየተወጡት መሆኑን የፌዴሬሽኑ ፕሬዚዳንት ረዳት ኮሚሽነር ጄኔራል ደራርቱ ቱሉ ገልጻለች፡፡ ነገር ግን በ2014 ዓ.ም ፌዴሬሽኑ በጠቅላላ ጉባኤው ላይ ካጸደቃቸው በርካታ መመሪያዎች መካከል ከፊሉን እየሰራበት እንደሚገኝና በከፊል ደግሞ ተግባራዊ እንዳልሆነ ተናግራለች። ከእነዚህ መመሪያዎች መካከል
የተወሰኑት ባለድርሻ አካላትን የሚመለከቱ ሲሆን ሙሉ ለሙሉ ተግባራዊ ማድረግ እንዳልተቻለም ጠቁማለች። በመሆኑም መመሪያዎቹ ወደ ተግባር እንዲገቡና በተሳለጠ መልኩ እንዲሰራባቸው ለማድረግ የባለድርሻ አካላት ተሳታፊ የሆኑበትን የምክክር መድረክ ማዘጋጀት አስፈላጊ ሆኗል፡፡ ተግባር ላይ ካልዋሉ መመሪያዎች መካከል አንዱ የአሰልጣኞች ደረጃ መስጫ ስታንዳርድ ሲሆን፤ ይህም ያለፈው ዓመት በርካታ ውድድሮች የነበረበት ዓመት በመሆኑ እንዲሁም ፌዴሬሽኑም ለአሰልጣኞች አስፈላጊውን ስልጠና ባለመስጠቱ ምክንያት ተግባራዊ መሆን እንዳልቻለ ተጠቁሟል። ይህን ክፍተት ለመሸፈን ፌዴሬሽኑ በቅርቡ በሁለት ዙሮች ዓለም አቀፍ የአሰልጣኞች ስልጠና የሰጠው አሰልጣኞች ራሳቸውን አብቅተው መመሪያውን ተግባራዊ ለማድረግ እንዲችሉ ለማድረግ ታስቦ መሆኑን ፕሬዚዳንቷ ገልጻለች፡፡
የኢፌዴሪ ባህልና ስፖርት ሚኒስትር የስፖርት ዘርፍ ሚኒስትር ዴኤታ አምባሳደር መስፍን ቸርነት፤ ፌዴሬሽኑ ያወጣቸውን አሰራሮችና መመሪያዎች ከባለድርሻ አካላት ጋር መወያየቱ ጠቃሚ መሆኑን ገልጸዋል፡፡ ይህ ወቅት ወደፊት ለሚኖሩት አህጉራዊና ዓለም አቀፋዊ የውድድር መድረኮች አትሌቶችን ለማዘጋጀት እንዲሁም የኢትዮጵያን ውጤታማነት ለማስቀጠል ወሳኝ የሆኑ አሰራሮች የሚዘረጉበት እንደሆነም ተናግረዋል። በዚህም ላይ መወያየት አስፈላጊ ሲሆን፤ በብሄራዊ ቡድን ምርጫና ዝግጅት፣ በምልመላ፣ በአሰልጣኞች፣ በማናጀሮች እና ሌሎች በውድድር ወቅት የሚገጥሙ ችግሮች ሊፈቱ የሚችሉትም በዚህ መልክ መሆኑን አስረድተዋል። ኢትዮጵያ ከታወቀችባቸው ነገሮች መካከል አንዱ አትሌቲክስ እንደመሆኑ ስፖርቱን ውጤታማ የሚያደርጉ አሰራሮችን ተግባራዊ ማድረግ ወሳኝ እንደሚሆንም አስገንዝበዋል፡፡
በውይይት መድረኩ ላይ የኢፌዴሪ ባህልና ስፖርት ሚኒስቴር፤ ኢትዮጵያ ከዓለም ሁለተኛ ደረጃን ይዛ ባጠናቀቀችበት 18ኛው የኦሪጎን የዓለም አትሌቲክስ ቻምፒዮና ላይ በነበረው የተቀናጀ አሰራርና በተገኘው ውጤት ለፌዴሬሽኑ ፕሬዚዳንት ረዳት ኮሚሽነር ጀነራል ደራርቱ ቱሉ ሽልማት ተበርክቷል፡፡ የባህልና ስፖርት ሚኒስትሩ ቀጄላ መርዳሳም 40 ግራም የአንገት ሃብል ወርቅ ለፕሬዚዳንቷ አጥልቀዋል። በመቀጠልም መቀመጫውን በአሜሪካ ያደረገውና በትውልደ ኢትዮጵያዊያን የሚካሄደው ግራንድ አፍሪካን ራዘን ለኢትዮጵያ አንጋፋ አትሌቶች ማህበር የ120ሺ ብር ድጋፍ አደርጓል፡፡
ብርሃን ፈይሳ
አዲስ ዘመን መስከረም 26/2015
የ2015 ቤትኪንግ የኢትዮጵያ ፕሪሚየርሊግ ባለፈው አርብ በባህርዳር ስቴድየም ተጀምሯል። ባለፉት ቀናትም የአንደኛ ሳምንት ጨዋታዎች ተካሂደው ከትናንት በስቲያ ተጠናቀዋል። የሁለተኛ ሳምንት ጨዋታዎች ዛሬ በሚካሄዱ ሁለት ጨዋታዎች ይቀጥላሉ። ከዓምናው የውድድር ዓመት በተለየ በበርካታ ግቦች ተንበሽብሸው በጀመሩት የዚህ ዓመት የመጀመሪያ ሳምንት ጨዋታዎች በአጠቃላይ ሃያ አንድ ግቦች ከመረብ አርፈዋል። ይህም ተመልካቹ ካለፈው የውድድር ዓመት የመጀመሪያ ሳምንት ጨዋታዎች ከእጥፍ በላይ ግቦችን እንዲመለከት አስችሎታል። በአንድ ጨዋታ ከግማሽ ደርዘን በላይ ግቦች ሲቆጠሩም የታየበት የፕሪሚየርሊግ ጅማሬ ሆኗል።
ባለፈው የውድድር ዓመት የመጀመሪያ ሳምንት ጨዋታዎች አስር ግቦች ብቻ የተቆጠሩ ሲሆን ዘንድሮ ሃያ አንድ ግቦች ተስተናግደዋል። አምና ሶስት ጨዋታዎች በአቻ ውጤት ሲጠናቀቁ ሁለቱ ምንም ግብ ያልተቆጠረባቸው ናቸው። አንዱ ጨዋታ ብቻ አንድ ለአንድ በሆነ አቻ ውጤት ነበር ያለቀው። ዘንድሮ በአቻ ውጤት የተጠናቀቁት ሁለት ጨዋታዎች ሲሆኑ አንዱ ካለምንም ግብ ሌላኛው ደግሞ ሁለት ለሁለት የተጠናቀቀበት ነው። የአቻ ውጤቶች የበዙበትና ከጅምሩ የግብ ድርቅ የመታው የዓምና ውድድር ዓመት ጅማሬ በአቻ ውጤት ካልተጠናቀቁ አምስት ጨዋታዎች ሶስቱ ከአንድ ለዜሮ የበለጠ ግብ አልተቆጠረባቸውም። ዘንድሮ በአንድ ለዜሮ ውጤት የተጠናቀቁት የመጀመሪያው ጨዋታ ላይ ወልቂጤ ከተማ አርባምንጭ ከተማን የረታበትና በመጨረሻው ጨዋታ መቻል ሃዲያ ሆሳእናን በተመሳሳይ ውጤት የረታበት ጨዋታ ነው። ወላይታ ድቻ ከኢትዮጵያ ቡና ያደረጉት ጨዋታ ብቻም ካለምንም ግብ አቻ የተጠናቀቀ ነው። በተቀረ አምስት ጨዋታዎች ላይ ሶስትና ከዚያ በላይ ግቦች ከመረብ አርፈዋል።
ባህርዳር ከተማ ዘንድሮ ሊጉን የተቀላቀለውን ኢትዮ ኤሌክትሪክን 2ለ 1፣ ፋሲል ከነማ አዳማ ከተማን 2ለ 1፣ ያሸነፉበት ተመሳሳይ ውጤት በታሪክ ለመጀመሪያ ጊዜ በሊጉ እየተሳተፈ የሚገኘው ለገጣፎ ለገዳዲ ሐዋሳ ከተማን በመርታት ደግሞታል። ዓምና ከመውረድ ለጥቂት የተረፈው ድሬዳዋ ከተማ ከሲዳማ ቡና ሁለት ለሁለት የተለያዩበት ጨዋታ በርካታ ግብ የተስተናገደበት ነው። ከስምንት ዓመታት በኋላ ሊጉን የተቀላቀለው ኢትዮጵያ መድን በቻምፒዮኑ ቅዱስ ጊዮርጊስ ሰባት ለአንድ የደሰረበት ሽንፈት ያልተጠበቀና በርካታ ግቦችን ያስተናገደ ጨዋታ ሆኗል። በዚህ ጨዋታ የተቆጠሩ ግቦች ብቻ አምና በመጀመሪያው ሳምንት ጨዋታዎች እንዳጠቃላይ ከተቆጠሩ ግቦች በሁለት ብቻ ያነሰ ነው።
ባለፈው ዓመት ውድድር በመጀመሪያ ሳምንት ብቻም ሳይሆን በአንደኛው ዙር ውድድር በርካታ ግቦች መቆጠር እንዳልቻሉ ይታወሳል። ለዚህም የመጀመሪያውን ዙር ውድድር ያስተናገደው የሐዋሳ ዩኒቨርሲቲ መጫወቻ ሜዳ ምቹ አለመሆን እንደ አንድ ምክንያት ተደርጎ በአሰልጣኞች ጭምር ወቀሳ ሲሰነዘርበት እንደነበር አይዘነጋም። ዘንድሮ የመጀመሪያውን ዙር የሚያስተናግደው የባህርዳር ስቴድየም መጫወቻ ሜዳ ላይ የተሻለ ለውጥ በመኖሩና ተጫዋቾች ኳስ እንደፈለጉ ማንሸራሸር በመቻላቸው በርካታ ግቦች ለመቆጠራቸው አንድ ምክንያት ሊሆን እንደሚችል አስተያየት የሚሰጡ አሉ። ይህን እርግጠኛ ሆኖ ለማስቀመጥ ከዛሬ ጀምሮ የሚካሄዱ የሁለተኛ ሳምንት ጨዋታዎችና ቀጣይ መርሃግብሮች ላይ የሚቆጠሩ ግቦችን የምናይ ይሆናል።
ያም ሆኖ የሁለተኛ ሳምንት ጨዋታዎች ዛሬ በሚደረጉ ሁለት መርሃግብሮች ሲቀጥሉ የመጀመሪያውን ሳምንት በድል የጀመሩት ባህርዳር ከተማና ወልቂጤ ከተማ ቀን ሰባት ሰአት ላይ የሚያደርጉት ጨዋታ ይጠበቃል። አስር ሰአት ላይ ደግሞ በተቃራኒው የመጀመሪያውን ጨዋታ በሽንፈት የጀመሩት አርባምንጭ ከተማና ኢትዮጵያ መድን ይገናኛሉ።
የሁለተኛው ሳምንት መርሃግብሮች ነገ ሲቀጥሉም የመጀመሪያ ድሉን ከግማሽ ደርዘን በላይ ግብ በማስቆጠር የጀመረው ቅዱስ ጊዮርጊስ ኢትዮ ኤሌክትሪክን ይገጥማል። ለሊጉ እንግዳ የሆነው ለገጣፎ ለገዳዲም ከመጀመሪያ ድሉ ማግስት ነጥብ ጥሎ የመጣው ድሬዳዋ ከተማን ይገጥማል። ሃዲያ ሆሳእና ከሲዳማ ቡና፣ አዳማ ከተማ ከመቻል ከነገ በስቲያ የሚጠበቁ ጨዋታዎች ሲሆኑ ኢትዮጵያ ቡና ከሐዋሳ፣ ወላይታ ድቻ ከፋሲል ከነማ በመጪው ሰኞና ማክሰኞ የሚካሄዱ የሁለተኛ ሳምንት የመጨረሻ ጨዋታዎች እንደሚሆኑ የወጣው መርሃግብር ያሳያል።
ቦጋለ አበበ
አዲስ ዘመን  መስከረም 25/2015
እየተገባደደ በሚገኘው የመስከረም ወር በተለያዩ የዓለማችን ታላላቅ ከተሞች በርካታ የጎዳና ላይ የሩጫ ውድድሮች መካሄዳቸው የተለመደ ነው:: ባለፈው ሳምንት መጨረሻም በተመሳሳይ ከ5ኪሎ ሜትር አንስቶች እስከ ማራቶን በቁጥር በዛ ያሉ ውድድሮች ተካሂደዋል:: በእነዚህ ውድድሮች ላይም ኢትዮጵያን ጨምሮ የምስራቅ አፍሪካ አትሌቶች ውጤታማ ለመሆን ችለዋል::
ኢትዮጵያዊያን አትሌቶች በሁለቱም ጾታ ድል ካደረጉባቸው ውድድሮች መካከል አንዱ በጣሊያን የተካሄደው የትሬንቶ ግማሽ ማራቶን ውድድር ነው:: የግራዳ ሃይቅን ተንትርሳ በተቆረቆረችው ትሬንቶ ከተማ ለጎብኚዎች ተመራጭና ከየዓለምቱ የሚመጡ ቱሪስቶች መዳረሻ መሆኗ ይነገርላታል:: በዚህች ታሪካዊ ከተማም የሃይቁን ዳርቻ ተከትሎ የሚካሄድ ዓመታዊ የጎዳና ላይ የሩጫ ፌስቲቫል ይታወቃል:: እአአ 1907 ጀምሮ የሚካሄደው ይህ ፌስቲቫል ታዋቂ አትሌቶችን ጭምር በማሳተፍ የሚካሄድ ሲሆን፤ ከዚህ ቀደም ቀነኒሳ በቀለን፣ ፓውል ቴርጋትንና ስቴፋኖ ባልዲኒን የመሳሰሉ ከዋክብት ሮጠውባታል::
ባለፈው ሳምንት መጨረሻ በተካሄደው የዘንድሮው የሩጫ ፌስቲቫል ላይም ኢትዮጵያዊያንና ኬንያዊያን አትሌቶችን ጨምሮ በርካታ ታዋቂ አትሌቶች ተካፍለውበታል:: በወንዶች በኩል በተካሄደው ውድድርም የማራቶን የዓለም ቻምፒዮኑ አትሌት ታምራት ቶላ ስኬታማ መሆን ችሏል:: እአአ በ2017ቱ የለንደን ዓለም ቻምፒዮና የነሃስ ሜዳሊያ ባለቤት የነበረው ታምራት ከወራት በፊት በአሜሪካዋ ኦሪጎን በተካሄደው የዓለም ቻምፒዮና የወርቅ ሜዳሊያውን በማጥለቅ አገሩን ማስጠራቱ የሚታወስ ነው:: አትሌቱ በተካፈለበት በዚህ የግማሽ ማራቶን ውድድር ላይም የተለመደ ብቃቱን በማስመስከር አሸናፊ ሆኖ ለመፈጸም በቅቷል:: ታምራት ርቀቱን ለማጠናቀቅ የፈጀበት ሰዓትም 59:49 ሲሆን፤ ይህም የቦታው ፈጣኑ ሰዓት ሆኖ ተመዝግቦለታል::
በዚሁ የሩጫ ፌስቲቫል ላይ ከሚካሄዱ ውድድሮች መካከል አንዱ የ10ኪሎ ሜትር ሲሆን፤ በዚህም ኢትዮጵያዊው አትሌት ሙክታር ኢድሪስ ቀዳሚ መሆን ችሏል:: የሁለት ጊዜ የመም ረጅም ርቀቶች የዓለም ቻምፒዮና መሆን የቻለው አትሌቱ ከቅርብ ጊዜ ወዲህ በጎዳና ላይ ሩጫዎች ላይም እየታየ ይገኛል:: በጣሊያን በተካሄደው በዚህ ሩጫ ላይም ርቀቱን 28:47 በሆነ ሰዓት በመሮጥ፤ ከተፎካካሪዎቹ ጋር ሰፊ ልዩነት በማሳየት ባለድል ለመሆን ችሏል::
ኬንያዊው አትሌት ዌስሌይ ኪሙታይ ታምራትን ተከትሎ በመግባት ሁለተኛ ደረጃን መያዝ ችሏል:: ጠንካራ ተፎካካሪ የነበረው ይህ አትሌት እጅግ ተቀራራቢ በሆነ ሰዓት 1:00:45 በማስመዝገብ ነው ውድድሩን ያጠናቀቀው:: ዩጋንዳዊው አትሌት ኬቨን ኪቤት ሶስተኛ ሲሆን፤ ኢትዮጵያዊው ሌሊሳ አራርሳ ደግሞ አራተኛ ደረጃን ይዟል::
በሴቶችም በተመሳሳይ የውድድሩ አሸናፊ የሆነችው አትሌት ኢትዮጵያዊት ናት:: በተለይ በማራቶን ውድድሮች የምትታወቀው አትሌት ብሩክታይት ደገፋ የውድድሩ አሸናፊ ሆናለች:: አትሌቷ ርቀቱን የሮጠችውም 1:09:41 በሆነ ሰዓት ነው:: በጥቂት ሰከንዶች ልዩነት ሁለተኛ የሆነችው ኬንያዊቷ አትሌት ኢማኳሌት ቼፕኪሩይ 1:09:47የሆነ ሰዓት አስመዝግባለች:: ሌላኛዋ ኢትዮጵያዊት አትሌት ደሴ አንቺንአሉ ደግሞ 1:09:58 በሆነ ሰዓት ሶስተኛ ሆና ገብታለች::
በዓለም ዙሪያ ከሚካሄዱ ዓመታዊ የግማሽ ማራቶን ሩጫዎች መካከል ታዋቂ ከሆኑት መካከል በሚመደበው የካርዲፍ ግማሽ ማራቶንም ኢትዮጵያዊያን አትሌቶች ተካፋይ ነበሩ:: በዌልስ ዋና ከተማ ካርዲፍ የሚካሄደው ይህ ውድድር እአአ በ2003 የተጀመረ ሲሆን፤ ኬንያዊያን አትሌቶች የተሻለ የስኬት ታሪክ አላቸው:: በዘንድሮው ውድድር ላይም በተመሳሳይ ኬንያዊው ጄኦፍሪ ኮች 1:00:01 የሆነ ሰዓት በማስመዝገብ አሸናፊ ለመሆን ችሏል::
ኢትዮጵያዊያኑ አትሌቶች ለኬንያዊው ብርቱ ፈተና ቢሆኑበትም በሰከንዶች ዘግይተው አሸናፊነቱ ቦታ ሊወሰድባቸው ችሏል:: በዚህም ጊዜአለው አበጀ 1:00:17 የሆነ ሰዓት በማስመዝገብ ሁለተኛ ደረጃን ሲይዝ፤ ጪምዴሳ ደበሌ ደግሞ በአገሩ ልጅ በአንድ ሰከንድ ብቻ ተበልጦ ሶስተኛው አትሌት ሆኗል:: በሴቶች በኩል አንደኛ እና ሁለተኛ የሆኑት ኬንያዊያን አትሌቶች ሲሆኑ፤ ኢትዮጵያዊያኑ አትሌቶች ዘውዲቱ አደራው እና ብርሃን ምህረቱ ሶስተኛ እና አምስተኛ ደረጃን ይዘው ሊያጠናቅቁ ችለዋል::
ብርሃን ፈይሳ
አዲስ ዘመን  መስከረም 24/2015
በየአመቱ በተለያዩ የአለማችን ከተሞች ከሚካሄዱ ታላላቅ የማራቶን ውድድሮች ግንባር ቀደም በሆነው የለንደን ማራቶን ኢትዮጵያዊቷ ወጣት አትሌት ያለምዘርፍ የኋላው ጣፋጭ ድል ተቀዳጅታለች። በደመናማና ቀዝቃዛ የአየር ንብረት ታጅቦ ትናንት ውድድሩ ሲካሄድ ያለምዘርፍ በአስደናቂ ብቃት ተፎካካሪዎቿን በፍጹም የበላይነት መርታት ችላለች።
በውድድሩ ሰላሳ ሁለተኛ ኪሎ ሜትር አካባቢ ከተፎካካሪዎቿ ጋር ባደረገችው ትግል ወድቃ የተነሳችው ያለምዘርፍ ተስፋ ባለመቁረጥ ወደ አሸናፊነት የመጣችበት ሁኔታ አስደናቂ ነበር። የሃያ ሶስት አመቷ ድንቅ ኢትዮጵያዊት አትሌት በመጨረሻው አምስት ኪሎ ሜትር ፍጥነቷን ጨምራ በመሮጥ በተፎካካሪዎቿ ላይ የወሰደችው የበላይነት በ2:17:26 ሰአት የድሉ ባለቤት ለመሆን አስችሏታል። በዚህም የለንደንን ማራቶን በትንሽ እድሜ ያሸነፈች የመጀመሪያ አትሌት ለመሆን በቅታለች።
ያለምዘርፍ በተለይም ያለፈው ውድድር አሸናፊና ትልቅ ግምት የተሰጣትን ኬንያዊቷን አትሌት ጆይስሊን ጂፕኮስጌን በመጨረሻው አምስት ኪሎ ሜትር ፋታ በማይሰጥ ፍጥነትና ጥንካሬ ማንበርከኳ አድናቆትን አትርፎላታል። ያስመዘገበችው ሰአትም ቀደም ሲል በርቀቱ ካስመዘገበችው የኢትዮጵያ ክብረወሰን በሶስት ሰከንድ ብቻ የዘገየ ሆኗል። ባለፈው ሳምንት የበርሊን ማራቶን አትሌት ትእግስት አሰፋ አሸናፊ ስትሆን፤ የኢትዮጵያን የማራቶን ክብረወሰን መስበሯ የሚታወስ ሲሆን ከዚያ ቀደም ክብረወሰኑ በያለምዘርፍ እጅ ነበር የሚገኘው።
ያለምዘርፍ ለዚህ ታላቅ ድል የበቃችው ገና በሁለተኛ የማራቶን ውድድሯ ነው። በሁለቱም ውድድሯ ግን አርባ ሁለት ኪሎ ሜትሩን ያጠናቀቀችው 2:17 ቤት ነው። ይህች ድንቅ አትሌት በግማሽ ማራቶን ውድድርም በታሪክ ሁለተኛዋ ፈጣን አትሌት ስትሆን የ10 ኪሎ ሜትር የጎዳና ላይ ውድድር ክብረወሰንም በእጇ ይገኛል። ባለፈው ሚያዝያ በሃምቡርግ የኢትዮጵያን የማራቶን ክብረወሰን ስትሰብር ያስመዘገበችው 2:17:23 በርቀቱ በታሪክ ለመጀመሪያ ጊዜ በሮጠች አትሌት የተመዘገበ ፈጣኑ ሰአት እንደነበር ይታወሳል። ይህም የአለማችን ሰባተኛው የማራቶን ፈጣን ሰአት ባለቤት ያደርጋታል።
ያለምዘርፍ ካስደናቂው የለንደን ማራቶን ድሏ በኋላ “በለንደን ማራቶን በማሸነፌ ተደስቻለሁ፣ ለዚህ ውድድር ጠንክሬ ስሰራና በጥሩ ሁኔታ ስዘጋጅ ቆይቻለሁ፣ ድሉም አስደናቂ ነው” በማለት ለመገናኛ ብዙኃን አስተያየቷን ሰጥታለች።
ከውድድሩ ቀደም ብሎ ብዙ የተነገረላት ያለፈው ለንደን ማራቶን አሸናፊዋ ጂፕኮስጌ ከባለድሏ አትሌት ከአንድ ደቂቃ ባላነሰ ዘግይታ በ2:18:07 ሁለተኛ ሆና አጠናቃለች። ልላኛዋ ኢትዮጵያዊት አትሌት መገርቱ አለሙ በ2:18:32 ሶስተኛ ሆና ጨርሳለች።
በተመሳሳይ በወንዶች መካከል በተካሄደው ውድድር ጀግናው አትሌት ቀነኒሳ በቀለ ትልቅ የአሸናፊነት ግምት ተሰጥቶት የነበረ ቢሆንም በ2:05:53 ሰአት አምስተኛ ደረጃን ይዞ አጠናቋል።
የመምና አገር አቋራጭ ውድድሮች ንጉስ የሆነው ቀነኒሳ ፊቱን ወደ ጎዳና ላይ ውድድሮች ካዞረ በኋላ በ2016 የለንደን ማራቶን ሶስተኛ፣ በ2017 ደግሞ ሁለተኛ ደረጃን ይዞ ማጠናቀቁ የሚታወስ ሲሆን፤ በተደጋጋሚ ከሚገጥመው ጉዳት ጋር እየታገለ በመምና በአገር አቋራጭ ውድድሮች የሰራውን ታሪክ በማራቶን ለመድገም ጥረት አድርጓል። በዚህም በ2019 የበርሊን ማራቶን በወቅቱ የአለም ክብረወሰን ከነበረው የኬንያዊው አትሌት ኢሉድ ኪፕቾጌ በሁለት ሰከንድ የዘገየ 2:01:41 ሰአት በማስመዝገብ ማሸነፉ ይታወሳል። ቀነኒሳ ይህን አስደናቂ ብቃት ካሳየ በኋላ በርካቶች የርቀቱን የአለም ክብረወሰን እንደሚሰብር ተስፋ ቢያደርጉም አልተሳካለትም። ይህ የ40 አመት የምንጊዜም ድንቅ አትሌት በተለይም በ2020 የለንደን ማራቶን ክብረወሰን ያስመዘግባል ተብሎ ሲጠበቅ በመጨረሻ ሰአት በጉዳት ምክንያት ሳይወዳደር ቀርቷል። ከዚያ በኋላም በ2021 የኒውዮርክ ማራቶን ስድስተኛ ሆኖ ነበር ያጠናቀቀው። ቀነኒሳ ከሶስት ሳምንታት በፊት ወደ ውድድር ተመልሶ በእንግሊዝ ግሬት ኖርዝ ረን ባደረገው የ21 ኪሎ ሜትር ውድድርም ዩጋንዳዊው ጃኮብ ኪፕሊሞንና የቶኪዮ ኦሊምፒክ የ10ሺ ሜትር ቻምፒዮኑን ሰለሞን ባረጋን ተከትሎ ሶስተኛ ሆኖ ማጠናቀቅ ችሏል።
ኬንያዊው አትሌት አሞስ ኪፕሩቶ በ2:04:39 አሸናፊ በሆነበት በትናንቱ የለንደን ማራቶን ኢትዮጵያዊው አትሌት ልኡል ገብረስላሴ በ2:05:12 ሰአት ሁለተኛ ሆኖ አጠናቋል። ቤልጂየማዊው አትሌት በሺር አብዲ በሶስት ማይክሮ ሰከንዶች ተቀድሞ ሶስተኛ ደረጃን በመያዝ ውድድሩን ፈጽሟል። ጠንካራ ተፎካካሪ ይሆናሉ ተብለው ሲጠበቁ የነበሩት ኢትዮጵያውያኑ አትሌቶች ክንዴ አጥናው 2:05:27 አራተኛ፣ ብርሃኑ ለገሰ 2:06:11 ስድስተኛና ሲሳይ ለማ በ2:07:26 ሰባተኛ ደረጃን ይዘው አጠናቀዋል።
ቦጋለ አበበ
አዲስ ዘመን  መስከረም 23/2015
ባለፈው ሳምንት በተካሄደው በርሊን ማራቶን በሴቶች አሸናፊ የሆነችው ኢትዮጵያዊቷ አትሌት ትእግስት አሰፋ ውድድሩን ያጠናቀቀችበት 2:15.37 ሰዓት የኢትዮጵያ ክብረወሰን የዓለማችንም ሦስተኛዋ የማራቶን ፈጣን አትሌት አድርጓታል። ይህች በማራቶን ውድድሮች ትልቅ ስምና ልምድ የሌላት አትሌት ያስመዘገበችው ፈጣን ሰዓት ብዙዎችን ያነጋገረና ትእግስት አሰፋ ማን ናት? ብለው እንዲጠይቁ ያደረገ ነው። የዛሬው የስፖርት ማህደር አምዳችንም በዚህችው አስደናቂ አትሌት የአትሌቲክስ ሕይወት ላይ ያተኮረ ነው።
ሙሉ ስሟ ትእግስት አሰፋ ተሰማ ይባላል። የተወለደችው እኤአ በ1994 መጋቢት ወር ላይ ነው። አሁን ላይ የኢትዮጵያን የማራቶን ክብረወሰን ጨብጣ የርቀቱ የዓለማችን ሦስተኛዋ ፈጣን አትሌት ለመሆን የበቃችው ትእግስት የአትሌቲክስ ሕይወትን የጀመረችው በሆለታ በአንደኛ ደረጃ ት/ቤት በ100ና በ200 ሜትር ሩጫ ነው። በ2001 ዓም የኢትዮጵያ ሻምፒዮና በ200፣400 ሜትርና በ400 ሜትር ዱላ ቅብብል ወርቅ አጥልቃለች። በወቅቱ በነበራት ውጤት ክለቦች ቢፈልጓትም እንቢ በማለት ወደ ሆለታ ተመለሰች። በ2003 ኢትዮጵያ ሻምፒዮና በድጋሚ በማሸነፍ የኦሮሚያ ፖሊስ አትሌቲክስ ክለብን ተቀላቀለች። እኤአ 2012 በሱዳን የምስራቅ አፍሪካ ውድድር በ400 ሜትር ሁለተኛ ሆና አጠናቃለች። 2012 በአፍሪካ ሻምፒዮና ቤኒን ላይ በተመሳሳይ ርቀቶች ጥሩ ተፎካካሪም ነበረች።
እኤአ በ2013 በአፍሪካ ወጣቶች አትሌቲክስ ቻምፒዮና በ8 መቶ ሜትር የነሐስ ሜዳሊያ ያጠለቀችው ትእግስት፣ ከዓመት በኋላ ሞሮኮ ማራኬሽ በተካሄደው በአዋቂዎቹ የአፍሪካ አትሌቲክስ ሻምፒዮና ኢትዮጵያን ወክላ በመወዳደር 4ኛ ደረጃን ይዛ ነበር ያጠናቀቀችው። የ28 ዓመቷ ድንቅ አትሌት ባለፈው ሳምንት በማራቶን ታላቅ ስኬት ካስመዘገበችባት በርሊን ከተማ ጋር የተዋወቀችው ከ8 ዓመት በፊት ነበር። ይህም በአፍሪካ አትሌቲክስ ሻምፒዮና 4ኛ ሆና ባጠናቀቀችበት ተመሳሳይ ወር በርሊን ላይ በ8 መቶ ሜትር ያሸነፈችበት አጋጣሚ ነበር።
እኤአ በ2016 የፖርትላንድ ኦሪገን የዓለም የቤት ውስጥ አትሌቲክስ ሻምፒዮና ላይ በ8 መቶ ሜትር ሀገሯን ወክላ ተወዳድራለች። ይሁን እንጂ ከመጀመሪያው ዙር የማጣሪያ ውድድር ማለፍ አልቻለችም። በተመሳሳይ ዓመት በሪዮ ኦሊምፒክ በርቀቱ ኢትዮጵያን ወክላ ለመወዳደር ብትበቃም ከመጀመሪያው ዙር ማጣሪያ ማለፍ አልቻለችም። ይሁን እንጂ በማጣሪያው የውድድር ዓመቱ የራሷን ፈጣን ሰዓት በ2:00:21 አስመዝግባለች።
ትእግስት ከሪዮ ኦሊምፒክ በኋላ በትልልቅ ውድድሮች አልታየችም። ምክንያቱ ደግሞ እኤአ ከ2014 ጀምሮ የእግር ሕመም በተለይም የተረከዝ ጅማት ሕመም አጋጠማት እስከ ሪዮ ኦሊምፒክ ከሕመም ጋር በመታገል ነበር ስትወዳደር የቆየችው። በወቅቱ ሐኪሞችም ‹‹ከአሁን በኋላ የትራክ ሩጫ በስፓይክ ጫማ መሮጥ አትችይም›› እንደተባለች ለኢትዮ ራነርስ ተናግራለች። የገጠማት ሕመም እየጠነከረ በመምጣቱም 2017 ሙሉ በሙሉ ከውድድር ርቃለች። በ2018 መጨረሻ ወር አንድ ውድድር ብቻ በ10 ኪሎ ሜትር ሮጣም ሁለተኛ ነበር ያጠናቀቀችው።
በ2019 ሦስት ውድድር አድርጋ በዓመቱ መጨረሻ በቫሌንሽያ ግማሽ ማራቶን ሕመሙ እየተሰማት 68:24 ሮጣ ውድድሩን እንደጨረሰች ሕመሙ በከባድ ነበረና በሸክም ወጣች። እዛው ስፔን ወደ ሕክምና በተወሰደችበት ወቅት ነበር ሐኪሞች ሩጫን ትታ ሌላ የሥራ ዘርፍ ላይ እንድትሠማራ ምክር የለገሳት። በሌሎች የአውሮፓ አገራትም ባደረገችው ሕክምና ተመሳሳይ ምክር ነበር የተሰጣት። በሰላም ለውድድር ከቤት የወጣችው አትሌት በሁለት ክራንች ወደ ሀገሯ ለመመለስ ተገደደች።
‹‹ዳግም እችላለሁ እሮጣለሁ›› በማለት በእምነት በፅናት የቆመችው አትሌት ከወራት በኋላ እያገገመች መጣች። 2021 አጋማሽ በኋላም ክራንቿን ጥላ ወደ ልምምድ ለመመለስ በቃች። 3 የ10 ኪሎ ሜትር ውድድርም አድርጋ ሶስቱንም አሸነፈች። በሁለት ግማሽ ማራቶን ውድድሮችም ድል ቀናት።
ዛሬ ላይ በማራቶን ገናና ስም ያተረፈችበትን የማራቶን ውድድር ግን መሮጥ የጀመረችው ባለፈው መጋቢት ነበር። በሳውዲ ዓረቢያ መዲና ሪያድ ማራቶን ከወራት በፊት  ለመጀመሪያ ጊዜ የአርባ ሁለት ኪሎ ሜትር ውድድሯን ያደረገችው ትእግስት በ2:34:01 ሰዓት ሰባተኛ ደረጃን ይዛ ነበር ያጠናቀቀችው።
ከግማሽ ማራቶን የመጀመሪያ ድሏ በኋላ ድምጿን አጥፍታ ባለፉት ጥቂት ወራት ጠንካራ ዝግጅት ስታደርግ የቆየችው ይህች ድንቅ አትሌት በበርሊን ማራቶን ሦስተኛውን የዓለም ፈጣን ሰዓት አስመዝግባ ታሸንፋለች ብሎ የጠበቀ አልነበረም። በተለይም የበርሊን ማራቶን በርቀቱ ገና ሁለተኛ ውድድሯ እንደመሆኑ ካላት ትንሽ ልምድና በመጀመሪያ ውድድሯ ካስመዘገበችው ደካማ ሰዓት አኳያ እንኳን ፈጣን ሰዓት ለማስመዝገብ ለጠንካራ ተፎካካሪነትም ያጫት አልነበረም።
በዓለም ታላላቅ ከሚባሉ የማራቶን ውድድሮች አንዱና ዋነኛው በሆነው የበርሊን ማራቶን በወንዶች በርካታ የዓለም ክብረወሰኖች ቢሰበሩም በሴቶች ረገድ ያለው ታሪክ ተቃራኒ ነው። ማንም ያልጠበቃት ኢትዮጵያዊት አትሌት ግን 2:15:37 ሰዓት በማጠናቀቅ በአንድ ውድድር ሦስት የተለያዩ ክብረወሰኖችን መጨበጥ ቻለች። አንዱ የውድድሩን ክብረወሰን ከሁለት ደቂቃ በላይ ያሻሻለችበት ሲሆን ሌላኛው የኢትዮጵያ የማራቶን ክብረወሰን የጨበጠችበት ነው፣ ቀሪው ደግሞ በታሪክ ሦስተኛውን ፈጣን ሰዓት ያስመዘገበችበት ነው።
ትእግስት በዚህ ውድድር ቀድሞ በማራቶን ካስመዘገበችው ሰዓት ከሃያ ደቂቃ ያላነሰ መሻሻል ማሳየቷ ለማመን የሚከብድ ነው። ይህም በማራቶን ታሪክ ከኬንያዊቷ ብሪጊድ ኮስጌና ከእንግሊዛዊቷ ፓውላ ራድክሊፍ ቀጥላ ስሟ እንዲጠራ አድርጓታል። ከዚህች ኢትዮጵያዊት አትሌት የተሻለ የማራቶን ፈጣን ሰዓት ያስመዘገቡት ኮስጌ በ2019 የቺካጎ ማራቶን 2፡14፡14 ሲሆን የራድክሊፍ 2፡15፡25 የተመዘገበው እኤአ በ2003 ለንደን ማራቶን ላይ ነበር።
ቦጋለ አበበ
አዲስ ዘመን መስከረም 22/2015
ከአለማችን ታላላቅ የማራቶን ውድድሮች አንዱ የሆነው የለንደን ማራቶን ነገ ይካሄዳል። በዚህ ውድድር በርካታ የአለማችን የርቀቱ ከዋክብት አትሌቶች በሁለቱም ጾታ የሚያደርጉት ጠንካራ ፉክክር ይጠበቃል። በወንዶች መካከል በሚካሄደው ውድድር ጀግናው ኢትዮጵያዊ አትሌት ቀነኒሳ በቀለ በርቀቱ ትልቅ ስም ካላቸው ከዋክብት ቀዳሚው ሆኖ ከፊት እንደሚሰለፍ ታውቋል። ቀነኒሳ ባለፈው አመት የውድድሩ አሸናፊ ከሆነው የአገሩ ልጅ ሲሳይ ለማ ጋር የሚያደርገው ፉክክር በጉጉት ይጠበቃል።
የመምና አገር አቋራጭ ውድድሮች ንጉስ የሆነው ቀነኒሳ ፊቱን ወደ ጎዳና ላይ ውድድሮች ካዞረ በኋላ በ5 እና 10ሺ ሜትር ርቀቶች ኦሊምፒክን ጨምሮ በተለያዩ መድረኮች መንገስ የቻለው ትውልደ ሶማሊያዊው የእንግሊዝ አትሌት ሞ ፋራህ በነገው የለንደን ማራቶን ይሳተፋል ተብሎ ነበር። ይሁን እንጂ ፋራህ ከቀናት በፊት በጉዳት ምክኒያት ከውድድር ውጪ መሆኑ ተረጋግጧል። በ2016 የለንደን ማራቶን ሶስተኛ፣ በ2017 ደግሞ ሁለተኛ ደረጃን ይዞ ያጠናቀቀው ቀነኒሳ በተደጋጋሚ ከሚገጥመው ጉዳት ጋር እየታገለ በመምና በአገር አቋራጭ ውድድሮች የሰራውን ታሪክ በማራቶን ለመድገም ጥረት አድርጓል። በዚህም በ2019 የበርሊን ማራቶን በወቅቱ የአለም ክብረወሰን ከነበረው የኬንያዊው አትሌት ኢሉድ ኪፕቾጌ በሁለት ሰከንድ የዘገየ 2:01:41 ሰአት በማስመዝገብ ማሸነፉ ይታወሳል። ቀነኒሳ ይህን አስደናቂ ብቃት ካሳየ በኋላ በርካቶች የርቀቱን የአለም ክብረወሰን እንደሚሰብር ተስፋ ቢያደርጉም አልተሳካለትም።
ይህ የ40 አመት የምንጊዜም ድንቅ አትሌት በተለይም በ2020 የለንደን ማራቶን ክብረወሰን ያስመዘግባል ተብሎ ሲጠበቅ በመጨረሻ ሰአት በጉዳት ምክኒያት ሳይወዳደር ቀርቷል። ከዚያ በኋላም በ2021 የኒውዮርክ ማራቶን ስድስተኛ ሆኖ ነበር ያጠናቀቀው። ቀነኒሳ ከሶስት ሳምንታት በፊት ወደ ውድድር ተመልሶ በእንግሊዝ ግሬት ኖርዝ ረን ባደረገው የ21 ኪሎ ሜትር ውድድርም ዩጋንዳዊው ጃኮብ ኪፕሊሞንና የቶኪዮ ኦሊምፒክ የ10ሺ ሜትር ቻምፒዮኑን ሰለሞን ባረጋን ተከትሎ ሶስተኛ ሆኖ ማጠናቀቅ ችሏል።
ቀነኒሳ ከሳምንት በፊት በ2019 በርሊን ማራቶን ላይ ባስመዘገበው ሰአት ሁለተኛው የርቀቱ ፈጣን አትሌት ነበር። ባለፈው ሳምንት ኪፕቾጌ ሌላ የአለም ክብረወሰን በማስመዝገቡ ግን ቀነኒሳ የሶስተኛው ፈጣን ሰአት ባለቤት ሆኖ ነው ወደ ነገው ውድድር የሚገባው።
በነገው ውድድር በዋናነት የቀነኒሳ ተፎካካሪ ይሆናል ተብሎ የሚጠበቀው ባለፈው ለንደን ማራቶን አምስተኛ ሆኖ ያጠናቀቀው አትሌት ብርሃኑ ለገሰ ነው። ከእሱ በተጨማሪ የለንደን ማራቶንን ጨምሮ ባለፉት ሁለት የፍራንክፈርት ማራቶን ማሸነፍ የቻለው ሲሳይ ለማ ትልቅ የአሸናፊነት ግምት የቸሰጠው አትሌት ሆኗል።
በሴቶች መካከል በሚካሄደው ውድድር ያለፈው አመት አሸናፊዋ ኬንያዊት ጆይስሊን ጂፕኮስጌ የአሸናፊነት ግምት የተሰጣት አትሌት ነች። ይህች አትሌት ባለፈው አመት ውድድሩን ያሸነፈችበት 2:17:43 ሰአት በርቀቱ ታሪክ ሰባተኛዋ ፈጣን አትሌት ያደረጋት ሲሆን በ2019 የኒውዮርክ ማራቶን ማሸነፏ ይታወቃል።
ኬንያዊቷ አትሌት የአሸናፊነት ግምት ቢሰጣትም ከጠንካራ ኢትዮጵያውያን አትሌቶች ብርቱ ፉክክር እንደሚገጥማት ይጠበቃል። ባለፈው አመት ውድድር ሁለተኛና ሶስተኛ ደረጃን ይዘው ያጠናቀቁት ደጊቱ አዝመራውና እሸቴ በክሪ ዘንድሮ ቀላል ተፎካካሪ እንደማይሆኑ ተገምቷል።
በነገው ውድድር ሁለተኛውን ፈጣን ሰአት(2:17:23) የያዘችው ሌላኛዋ ኢትዮጵያዊት አትሌት ያለምዘርፍ የኋላውም ለአሸናፊነት ከታጩ አትሌቶች አንዷ ነች።
ቦጋለ አበበ
አዲስ ዘመን  መስከረም 21/2015 ዓ.ም
በኢትዮጵያ አስተናጋጅነት የሚካሄደው የምስራቅና መካከለኛው አፍሪካ(ሴካፋ) ከ17 ዓመት በታች የእግር ኳስ ዋንጫ ከነገ በስቲያ ይጀመራል። በውድድሩ ላይ የሚሳተፈው የኢትዮጵያ ከ17 ዓመት በታች ወንዶች ብሔራዊ ቡድንም ከጎፈሬ የስፖርት ትጥቅ አምራች ሙሉ የትጥቅ አቅርቦት ተደርጎለታል።
ከ17 ዓመት በታች ብሔራዊ ቡድኖች የአፍሪካ ዋንጫ ተሳታፊ ለመሆን በምስራቅና መካከለኛው አፍሪካ እግር ኳስ ማኅበር የማጣሪያ ውድድር በኢትዮጵያ አስተናጋጅነት ዘንድሮ ለ5ኛ ጊዜ ይካሄዳል። በዚህ ውድድር ላይም ስምንት ሀገራት በሁለት ምድብ ተከፍለው የሚሳተፉ ሲሆን፤ ከነገ በስቲያ መስከረም 22/2015 ዓም በአበበ ቢቂላ ስታዲየም ይጀመራል። አንድ ቀን ቀደም ብሎ ለመጀመር መርሐ ግብር ተይዞለት የነበረው ይህ ውድድር ከተጫዋቾች የእድሜ ምርመራ ጋር ተያይዞ ያላጠናቀቁ ብሔራዊ ቡድኖች በመኖራቸው አንድ ቀን ማራዘም እንዳስፈለገም የኢትዮጵያ እግር ኳስ ፌዴሬሽን ከትናት በስቲያ በሰጠው ጋዜጣዊ መግለጫ አስታውቋል።
ፌዴሬሽኑ በውድድሩ ላይ ለሚሳተፈው የኢትዮጵያ ብሔራዊ ቡድን ሙሉ የትጥቅ አቅርቦት ከጎፈሬ የስፖርት ትጥቅ አምራች ማግኘቱንም በመግለጫው ጠቁሟል። የትጥቅ አቅርቦት ስምምነቱ ሃገር በቀል የስፖርት ትጥቅ አምራች ከሆነው ጎፈሬ ጋር ሲደረግ እንደተገለፀው፣ ለብሔራዊ ቡድኑ የስፖርት ትጥቁ በነጻ መቅረቡ የተጠቆመ ሲሆን ለ25 ተጫዋቾች የሚሆን ሶስት ዓይነት የመጫወቻ ትጥቅ፣ ሁለት የመለማመጃ፣ 10 የቴክኒክ ቡድን አባላትን እንዲሁም ሌሎችንም ያካተተ ስምምነት እንደተፈረመ ተገልጿል። በዓይነት የተደረገው ይህ ድጋፍ ወደ ገንዘብ ሲለወጥም 1ነጥብ 2 ሚሊዮን ብር እንደሚያወጣም የጎፈሬ ስፖርት ትጥቅ አምራች ሥራ አስኪያጅ አቶ ሳሙኤል መኮንን ጠቁመዋል።
ከተቋሙ ጋር የስፖንሰር ሺፕ ስምምነቱን የተፈራረሙት የኢትዮጵያ እግር ኳስ ፌዴሬሽን ጽሕፈት ቤት ኃላፊ አቶ ባህሩ ጥላሁን በበኩላቸው፤ ስምምነቱ የሃገር ውስጥ የስፖርት ትጥቅ አምራቾችን ከማበረታታት ባለፈ ለሌሎችም መነቃቃትን የሚፈጥር መሆኑን ገልጸዋል። ከዚህ ቀደም የልምምድ ትጥቆችን ለተለያዩ ብሔራዊ ቡድኖች እንዲሁም ክለቦች ሲያቀርብ የቆየው ጎፈሬ የተሟላና ጥራት ያለው ትጥቅ ማምረት በመጀመሩ በውድድሩ ላይ ለሚካፈለው ቡድን እንዲያቀርብ ተደርጋል። በዚህም ፌዴሬሽኑ በነጻ ትጥቅ ከማግኘቱም ባለፈ ገበያውን በአፍሪካ ሃገራትም በማስተዋወቅ ላይ ለሚገኘው ተቋም የገበያ እድል የሚፈጥር በመሆኑ በስምምነቱ ሁለቱም አካላት ተጠቃሚ እንደሚሆኑ ተገልጿል።
ስምምነቱን ተከትሎ የጎፈሬ ሥራ አስኪያጅ አቶ ሳሙኤል መኮንን፤ ትጥቆቹ በጥራት የተዘጋጁ መሆናቸውን አስታውሰው፤ ከዚህ ቀደም የማይታወቅበትን ምርቶችንም ጭምር በማምረት ለዚህ ውድድር ብቻ ብሔራዊ ቡድኑን እንደሚደግፍ ተናግረዋል። ከክለቦች ጋር በስፋት እየሠራ የሚገኘው ጎፈሬ ለብሔራዊ ቡድን ሙሉ ትጥቅ ሲያቀርብ ይህ የመጀመሪያው ነው። ፌዴሬሽኑ ለሰጠው ለዚህ እድልም ሥራ አስኪያጁ ምስጋናቸውን አቅርበዋል። የተቋሙ እቅድም ምርቱን በምስራቅ አፍሪካ ሃገራት ማስተዋወቅና ማቅረብ መሆኑን ሥራ አስኪያጁ አያይዘው ገልጸዋል።
ጎፈሬ የስፖርት ትጥቅ አምራች እና የስፖርት መርሐ ግብር መሪ ከጥቂት ዓመታት ወዲህ ወደ ገበያው የገባ ተቋም ሲሆን፤ ከበርካታ የቤትኪንግ ኢትዮጵያ ፕሪምየር ሊግ ክለቦች ጋር ይሠራል። ከሃገር ውስጥ ለ15 ክለቦች ትጥቅ ያቀረበ ሲሆን፤ ከዚህ ባለፈም ምርቶቹን በተለያዩ የአፍሪካ ሃገራት ዩጋንዳ፣ ደቡብ ሱዳን እና ዛምቢያ በመላክም ጭምር የውጪ ምንዛሪ እያስገኘ የሚገኝ ተቋም መሆኑም በጋዜጣዊ መግለጫው ወቅት ተጠቁሟል።
ለ20 ቀናት የሚካሄደው የሴካፋ ከ17 ዓመት በታች ውድድር 10 ሃገራት ይካፈላሉ ተብሎ ቢጠበቅም 8 ብቻ እንደሚሳተፉ አረጋግጠዋል። ሃገራቱ በሁለት ምድብ ተከፍለው የሚወዳደሩ ሲሆን፤ በመጀመሪያው ምድብ አዘጋጇ ኢትዮጵያ፣ ታንዛኒያ፣ ሶማሊያ እና ደቡብ ሱዳን ተደልድለዋል። በሌላኛው ምድብ ደግሞ ዩጋንዳ፣ ጅቡቲ፣ ሱዳን እና ብሩንዲ የሚገናኙ መሆኑን መርሐ ግብሩ ያሳያል። በዚህ ውድድር ላይ ተካፋይ የሚሆኑት ሃገራትም አስቀድመው ወደ ኢትዮጵያ እየገቡ ይገኛሉ።
ብርሃን ፈይሳ
አዲስ ዘመን  መስከረም 20/2015 ዓ.ም
የ2015 ቤትኪንግ የኢትዮጵያ ፕሪሚየር ሊግ የመጀመሪያ ዙር ጨዋታዎች በተሻሻለው አዲስ የውድድር መርሃግብር መሰረት ነገ በባህርዳር ስቴድየም በሚደረጉ ሁለት ጨዋታዎች ይጀመራል። የጣና ካፕ ውድድር ዋንጫ ከቀናት በፊት ባህርዳር ስቴድየም ላይ ማንሳት የቻለው ወልቂጤ ከተማ በአርባምንጭ ከተማ ቀን ሰባት ሰአት የሚያደርጉት ጨዋታ የውድድሩ መክፈቻ ሲሆን አስር ሰአት ላይ ባህርዳር ከተማ ኢትዮ ኤሌክትሪክን እንደሚገጥም አዲስ ከወጣው መርሀ ግብር ለማወቅ ተችሏል።
የኢትዮጵያ ፕሪሚየር ሊግ አክሲዮን ማኅበር የ2015 ቤትኪንግ የኢትዮጵያ ፕሪሚየር ሊግ መርሐ-ግብር ዕጣ የማውጣት ፕሮግራምን ባሳለፈው ሐምሌ 26 ቀን በፅ/ቤቱ አዳራሽ ቀንና የውድድር ቦታውን ሳይገልፅ ይፋ ማድረጉ ይታወሳል። በወቅቱ በወጣው ፕሮግራም መሠረት በ5ኛ ሳምንት ቅዱስ ጊዮርጊስ ከኢትዮጵያ ቡና፣ በ6ኛ ሳምንት ፋሲል ከነማ ከቅዱስ ጊዮርጊስ እንዲሁም በ14ኛ ሳምንት ፋሲል ከነማ ከባህር ዳር ከተማ ጋር እንደሚገናኙ ተገልፆ ነበር።
ይሁን እንጂ አዲስ ይፋ በተደረገው የውድድር መርሀ ግብር የ2015 የውድድር ዘመን የ1ኛው ዙር መርሐ-ግብር ከላይ በተጠቀሱት ጨዋታዎች ላይ ማሻሻያ መደረጉ ታውቋል። ይህ መሆኑ ደግሞ በስፖርት ቤተሰቡ ዙሪያ የመቀየሩ ምክንያት ምንድን ነው? የሚል ጥያቄን አስነስቷል። ለዚህም ጥያቄ ለሶከር ኢትዮጵያ ምላሽ የሰጡት የሊጉን አክስዮን ማኅበር ሥራ-አስኪያጅ አቶ ክፍሌ ሰይፈ፣ “ የሁለት ዓመት የውድድር ዘመናችን ምን እንደሚመስል ከሱፐር ስፖርት ጋር ግምገማ አድርገናል። ብዙ ጠንካራ ነገሮች እንዳሉ ሁሉ ሦስት ነገሮች ላይ አተኩረን መስራት እንዳለብን ተስማምተን አቅጣጫም ተሰጥቶበት ተለያይተናል። አንደኛው በጨዋታዎች ላይ ስታዲየም የሚገኙ ተመልካቾች ውስንነትን አይተናል። እግር ኳስ ያለ ተመልካች ምንም አይነት መስብ እንደሌለው በማሰብ በርከት ያሉ ደጋፊዎች ያሏቸውን ክለቦች ውድድሩ ለሚዘጋጅበት ከተማ ቅርብ ማድረግ እንዳለብን ተስማምተናል። በዚህም መሠረት የሀገሪቱ ትልቁ ደርቢ ቅዱስ ጊዮርጊስ ከኢትዮጵያ ቡና ጨዋታ አስቀድሞ በወጣው መርሐ-ግብር መሠረት በ5ኛ ሳምንት ባህር ዳር ላይ ቢሆንም የሚኖረው ተመልካች ውስን ነው። አዳማ ብታደርገው ግን ጨዋታው በብዙ ሺ ተመልካች ታጅቦ የሚካሄድ በመሆኑ ለመቀየር ተገደናል” ብለዋል።
በተመሳሳይ ፋሲል ከነማ ከቅዱስ በ6ኛ ሳምንት ድሬዳዋ ቢደረግ የሚኖረው ተመልካች ጥቂት መሆኑ ነው። ባህር ዳር ቢሆን የሚኖረው ተመልካች በርካታ መሆኑን ከግምት በማስገባት መርሃግብሩ ተስተካክሏል። አሁን ፋሲል ከጊዮርጊስ ነው ባህር ዳር የሆነው በቀጣይ ደግሞ ሁለተኛው ዙር ሲመለስ የጊዮርጊስን ጥቅም በጠበቀ መልኩ አዲስ አበባ ከሆነ ሊያገኘው ይችላል። ካልሆነ ግን ቅርብ በሆነው በርከት ያሉ ደጋፊዎቹን በሚያገኝበት ከተማ አዳማ ሊያገኘው ይችላል። በዚህ ውድድሮች ተመልካች ሊኖራቸው ይገባል። ተመልካች ሊኖራቸው እንዲገባ ደግሞ ተመልካች ያለበት ቦታ ውድድር ማድረግ ያስፈልጋል። በዚህ መነሻነት መርሐ-ግብሩ ላይ ማስተካከያዎች ሊደረጉ እንደቻሉ ስራአስኪያጁ አብራርተዋል። ወደ ፊትም ገበያውን መሠረት ባደረገ መልኩ ተመሳሳይ ለውጦች ሊኖሩ እንደሚችሉ ጠቁመዋል።
እንደ ስራአስኪያጁ ገለጻ፤ ይህ አይነት አሰራር ለሊግ ካምፓኒው ሳይሆን ጥቅሙ ለክለቦች ነው። ለምሳሌ ባህር ዳር ከተማ ከፋሲል ከነማ አስቀድሞ በወጣው ፕሮግራም መሠረት ከሆነ በ14ኛ ሳምንት አዳማ መጫወት ነበረባቸው፤ ግን ይሄ ብዙ ተመልካች ሊኖረው የሚችል ጨዋታ በመሆኑ ወደ 3ኛ ሳምንት በማምጣት ባህር ዳር ላይ እንዲካሄድ ተደርጓል።
ሁለተኛ ማሻሻያ የተደረገበት ጨዋታ መጀመሪያ ሰዓቱ ለተመልካች አመቺ አለመሆኑን በመረዳት የተቀየረ ነው። አቶ ክፍሌ እንደገለጹትም፤ ለምሳሌ የአራት ሰዓት ጨዋታ ከዚህ በኋላ የሚቀር ይሆናል። ይህ ሰዓት ሊጉ እንደ መጀመሪያ መሆኑ መጠን ተቀባይነት ሊኖረው ይችላል። ከዚህ በኋላ ግን ተመልካች የሚስብ ብዙ ተመልካች ያለው ውድድር መሆን እንዳለበት በማመን ሜዳቸው መብራት የሌላቸው ከተሞች ጨዋታዎቹ ሰባት እና አስር ሰዓት እንዲሆኑ እና መብራት ያላቸው ሜዳዎች ደግሞ ዘጠኝ እና አስራ ሁለት ሰዓት እንዲሆኑ ተደርጓል።
ሦስተኛው ማሻሻያ የተደረገው ውድድሩን የሚያዘጋጁ ከተሞች ከዚህ ቀደም የመክፈቻ ጨዋታዎችን አያደርጉም ነበር። አሁን በተደረገው ለውጥ ሦስቱም ከተሞች ባህር ዳር፣ ድሬዳዋ እና አዳማ የመክፈቻ ጨዋታቸውን እንዲያደርጉ ነው። ይህም ከሱፐር ስፖርት ጋር በተደረገው ውይይት መሰረት የመጣ መልካም ለውጥ መሆኑን ተናግረዋል።
በአጠቃላይ ውድድሩን የሚመራው አክሲዮን ማህበሩ ዘንድሮ በጠንካራ ሁኔታ ወደ ገብያ የሚገባበት ጊዜ እንደሚሆን አቶ ክፍሌ የጠቆሙ ሲሆን፤ በዚህም ከፍተኛ የሆነ የቅስቀሳ ስራዎችን በተለያዩ መንገዶች እንደሚሰሩ ገልጸዋል። የሊጉን ጥራት እና ዕድገት ለመጠበቅም ሰፊ ስራ ይሰራል ብለዋል። በዚህ ስራ ውስጥ አንዱን ክለብ ለመጥቀም ሌላውን ለመጉዳት የሚሰራ ስራ አለመኖሩን ሁሉም ሊገነዘበው እንደሚገባም አክለዋል።
ቦጋለ አበበ
አዲስ ዘመን ሐሙስ መስከረም 19 ቀን 2015 ዓ.ም
በዓለም አቀፍ እግር ኳስ ማኅበር (ፊፋ) ዕውቅና ካላቸው የውድድር መድረኮች መካከል የወዳጅነት ጨዋታዎች ይጠቀሳሉ፡፡ ለረዥም ዓመታት በፊፋ የወዳጅነት ጨዋታ መርሐ ግብር መሳተፍ ሳይችል የቆየው የኢትዮጵያ ብሔራዊ ቡድን (ዋሊያዎቹ)፣ ካለፈው ዓመት ጀምሮ የፕሮግራሙ አካል ሆኖ የወዳጅነት ጨዋታዎችን እያከናወነ መሆኑ ይታወቃል፡፡
በመሆኑም የኢትዮጵያ ብሔራዊ ቡድን ዋና አሠልጣኝ ሆነው እንዲቀጥሉ የሁለት ዓመት ኮንትራት ከፌዴሬሽኑ ጋር በቅርቡ የተፈራረሙት አሠልጣኝ ውበቱ አባተ፣ ፊፋ ወቅቱን ጠብቆ በሚያከናውናቸው የወዳጅነት ጨዋታዎች ለመሳተፍ ለ23 ተጫዋቾች ጥሪ ማድረጋቸው ይታወሳል።
በፊፋ የውድድር ፕሮግራም መሠረት ብሔራዊ ቡድኑ መስከረም 13 እና 16 ቀን 2015 ዓ.ም. ከሱዳን ብሔራዊ ቡድን ጋር በአበበ ቢቂላ ስታዲየም ሁለት የወዳጅነት ጨዋታዎችን አድርጓል። አሠልጣኝ ውበቱ አባተ ለወዳጅነት ጨዋታዎቹ ከመረጧቸው 23 ተጫዋቾች መካከል በደቡብ አፍሪካው ክለብ ማሚሎዲ ሰንዳውንስ እየተጫወተ የሚገኘው የዋልያዎቹ ወሳኝ አጥቂ አቡበከር ናስር አልተካተተም።
ያም ሆኖ ዋልያዎቹ በአሰልጣኝ ውበቱ አባተ እየተመሩ ለሰባት ጨዋታዎች ያለመሸነፍ ጉዟቸውን ያረጋገጡበት ውጤት ከትናንት በስቲያ አስመዝግበዋል። ዋልያዎቹ ከሱዳን አቻቸው ጋር በአዲስ አበባ አበበ ቢቂላ ስታድየም በቀናት ልዩነት ያደረጉትን የወዳጅነት ጨዋታ ሁለት ለሁለት በማጠናቀቅ ባለፉት ሰባት ጨዋታዎች ያለመሸነፍ ጉዞ አድርገዋል።
በአቋም መለኪያ ጨዋታው ዋልያዎቹ በመጀመሪያው የጨዋታ ጊዜ ሁለት ግቦች ሲያስቆጥሩ ዳዋ ሆጤሳ አሁንም የቡድኑ የግብ አዳኝ መሆኑን ያስመሰከረበትን አስደናቂ ግብ ከመረብ አሳርፏል። ሌላኛዋን ግብ የመጀመሪያው የጨዋታ ጊዜ ከመጠናቀቁ በፊት ቸርነት ጉግሳ ማስቆጠር ችሏል። ከቀናት በፊት በመጀመሪያው የአቋም መለኪያ ጨዋታ ዋልያዎቹ ከሱዳን ጋር አንድ ለአንድ ሲለያዩ ሽመልስ በቀለ ብቸኛዋን ግብ ማስቆጠሩ ይታወሳል።
ዋልያዎቹ በአፍሪካ ዋንጫ ማጣሪያ ግብጽን 2ለ0 ካሸነፉ በኋላ የወዳጅነት ጨዋታዎችን ጨምሮ በሌሎች ውድድሮች ሰባት ጨዋታዎችን አድርገው አንድም አልተሸነፉም። ከነዚህ ሰባት ጨዋታዎች ሶስቱን ሲያሸንፉም አራቱን በአቻ ውጤት አጠናቀዋል። በአፍሪካ ዋንጫ ማጣሪያ ግብጽን ያሸነፉበት ጨዋታ በጉልህ የሚጠቀስ ሲሆን ደቡብ ሱዳንን እንዲሁም ሩዋንዳን በቻን ማጣሪያ 5ለ0 እንዲሁም 1ለ0 ማሸነፋቸው ይታወቃል። በአቻ ውጤት ካጠናቀቋቸው አራት ጨዋታዎች መካከል በዚሁ የቻን ማጣሪያ የመጀመሪያ ጨዋታዎች ከደቡብ ሱዳንና ከሩዋንዳ ጋር 0ለ0 የተለያዩበትና ሰሞኑን ከሱዳን ጋር በሁለት የወዳጅነት ጨዋታዎች 1 ለ 1 እና 2 ለ 2 ያጠናቀቁበት ተጠቃሽ ናቸው።
ዋልያዎቹ ባለፉት አምስት ወራት ያለመሸነፍ ክብረወሰናቸው ጥሩ የሚባል ነው። ቁጥራዊ መረጃዎች እንደሚያመለክቱት ግን ዋልያዎቹ በ2022 የውድድር ዓመት በተለይም በወዳጅነት ጨዋታዎች(የሱዳኑን ሳይጨምር) አፈጻጸማቸው መካከለኛ ደረጃ የሚሰጠው ነው። በዚህ ረገድ ሁለት ጨዋታ በማሸነፍ፣ አራት አቻ በማጠናቀቅና አራት በመሸነፍ አጠናቀዋል። ይህም የዋልያዎቹን የወዳጅነት ጨዋታዎች የማሸነፍ አፈጻጸም ሃያ በመቶ እንደሆነ ያመላክታል። በነዚህ ጨዋታዎች ዋልያዎቹ በሜዳቸውም ከሜዳቸው ውጪም በሚያደርጉት ጨዋታ ያለመሸነፍ ክብረወሰናቸው ጥሩ ሊባል የሚችል ነው። ለዚህም በሜዳቸው አንድ ጨዋታ ሲያሸንፉ አንድ ብቻ ተሸንፈው ሶስት ጨዋታ አቻ የተለያዩበት ቁጥራዊ መረጃ ማሳያ ነው። ከሜዳቸው ውጪም አንድ በማሸነፍ፣ አንድ አቻ በማጠናቀቅና ሶስት በመሸነፍ አጠናቀዋል።
ዋልያዎቹ በውድድር ዓመቱ ከሱዳን ጋር ያደረጉትን ሳይጨምር በአስራ አንድ የወዳጅነት ጨዋታዎች አስራ አንድ ግቦችን ከመረብ ሲያሳርፉ አስራ አራት ግቦችን ደግሞ አስተናግደዋል። በነዚህ ጨዋታዎችም በአማካኝ በስልሳ አራት ደቂቃዎች በአማካኝ አንድ ግብ ያስተናግዳሉ ማለት ነው። በእያንዳንዱ ጨዋታም በአማካኝ 1.4 ግብ ያስተናግዳሉ እንደማለት ነው።
ቦጋለ አበበ
አዲስ ዘመን መስከረም 18/2015
በረጅም ርቀት ሩጫዎች ፈጣን ሰዓት ለማስመዝገብ እንዲሁም ክብረወሰንን ለማሻሻል ከፍተኛ ብቃትና ጽናት ያስፈልጋል። በዚህም ምክንያት አብዛኛውን ጊዜ አዲስ ክበረወሰን ለመስበር ረጅም ዓመታትን መጠበቅ የግድ ይሆናል። ጥቂቶች ግን በትልልቅ የውድድር መድረኮችና ብርቱ ተፎካካሪዎች ባሉባቸው ሩጫዎችም ጭምር አዲስ ሰዓት በማስመዝገብ በክብር ላይ ክብርን ይቀዳጃሉ።
የፕላቲንየም ደረጃ ከተሰጣቸው የጎዳና ላይ ማራቶኖች መካከል አንዱ የሆነው የበርሊን ማራቶን ደግሞ በተደጋጋሚ የዓለም ክብረወሰን ከሚመዘገብባቸው ውድድሮች መካከል ቀዳሚው ነው። በዓለም አቀፉ ቫይረስ ኮቪድ 19 ምክንያት አንድ ዓመት ከመቋረጡ በቀር ለ48 ዓመታት በተካሄደው በዚህ ማራቶን፤ በወንዶች ለ9 ጊዜያት፤ በሴቶች ደግሞ ለ3 ጊዜያት በርቀቱ የዓለም ክብረወሰን ተሰብሯል።
ለረጅም ዓመታት ኢትዮጵያውያንና ኬንያውያን አትሌቶች ብቻ የነገሱበት ይህ ውድድር ዘንድሮም አዲስ ፈጣን ሰዓቶች ተመዝግበውበታል። በሴቶች በኩል ኢትዮጵያዊቷ አትሌት ባልተጠበቀ ሁኔታ የራሷንና የቦታውን ምርጥ ሰዓት ስታስመዘግብ፤ በወንዶች ደግሞ ከሶስት ዓመት በኋላ ኬንያዊው ብርቱ አትሌት የዓለም ክብረወሰንን በድጋሚ ከእጁ አስገብቷል።
ኢትዮጵያዊቷ አትሌት ትዕግስት አሰፋ የቦታውን ክብረወሰን ከሁለት ደቂቃ በላይ በሆነ ሰዓት ያሻሻለች ሲሆን፤ የርቀቱን የመጨረሻ መስመር የረገጠችው 2:15:37 በሆነ ሰዓት ነው። ይህ ሰዓት ደግሞ ከኬንያዊቷ የክብረወሰን ባለቤት ብሪጊድ ኮስኬ (2:14:04) እና ለረጅም ጊዜ የርቀቱን ፈጣን ሰዓት የግሏ አድርጋ ከቆየችው እንግሊዛዊቷ ፓውላ ራድክሊፍ (2:15:25) በመቀጠል ሶስተኛው የርቀቱ ፈጣን ሰዓት በሚል ተይዞላታል። ኢትዮጵያዊያን የርቀቱን አትሌቶችም በፈጣን ሰዓቷ በቀዳሚነት የምትመራ አትሌት አድርጓታል።
የ28 ዓመቷ ወጣት አትሌት ትዕግስት አሰፋ 800 እና 4በ400ሜትር ርቀቶችን በመሮጥ የምትታወቅ አትሌት ስትሆን፤ እአአ የ2013 የአፍሪካ ወጣቶች ቻምፒዮና የወርቅ ሜዳሊያ አሸናፊም ነበረች። በ2016 ደግሞ የዓለም የቤት ውስጥ ቻምፒዮና እንዲሁም የሪዮ ኦሊምፒክ ላይም ብሄራዊ ቡድን ውስጥ ተካታ ሀገሯን መወከል ችላለች። እአአ ከ2018 ጀምሮ ደግሞ አትሌቷ ከመም ወደ ጎዳና ላይ ሩጫዎች የተሸጋገረች ሲሆን፤ በዚህ ዓመት የ10 ኪሎ ሜትር፣ የግማሽ እና የሪያድ ማራቶን ተሳታፊም ነበረች። በተደራራቢ ውድድሮች ላይ የቆየችው ብርቱዋ አትሌት ሜጀር በሚባለውና በርካታ ታዋቂ አትሌት ባሉበት በዚህ ውድድር ተካፍላ ብቃቷን ማስመስከር ችላለች።
ፈጣን በነበረው በበርሊኑ የማራቶን ሩጫ ላይ ስድስት የሚሆኑት አትሌቶች 1:08:13 በሆነ ሰዓት ርቀቱን ማጋመስ ችለዋል። 30 ኪሎ ሜትር ላይ ሲደርሱ ሰዓቱ 1:36:41 ሲሆን፤ ለአሸናፊነት ፉክክር ሲያደርጉ የነበሩት ደግሞ ሶስት ብቻ ነበሩ። እነርሱም ኢትዮጵያውያኑ አትሌቶች ትዕግስት አባያቸው እና መሰረት ጎላ ናቸው። ከ35 ኪሎ ሜትር ጀምሮ ደግሞ የርቀቱ አሸናፊ ትዕግስት አሰፋ ከሀገሯ ልጆች ጋር የነበራትን ልዩነት ወደ 20 ሰከንዶች በማስፋት ፈጣን ሰዓት በማስመዝገብ ጭምር ውድድሩን መፈጸም ችላለች።
ኢትዮጵያውያኑ አትሌቶች ተከታትለው በመግባት አሸናፊ ሊሆኑ እንደሚችሉ በሩጫው ወቅት ቢገመትም፤ ኬንያዊቷ አትሌት ሮዝሜሪ ዋንጂሩ 2:18:00 በሆነ ሰዓት በመግባት ሁለተኛ ደረጃን ልትይዝ ችላለች። በሩጫው ወቅት ከፍተኛ ግምት ያገኘችው ትዕግስት አብያቸው ደግሞ በሶስት ሰከንዶች ብቻ በመበለጧ ሶስተኛ ሆናለች። አትሌት ወርቅነሽ ኢዴሳ እና መሰረት ጎላም እስከ አምስት ያለውን ደረጃ መያዝ ችለዋል።
በወንዶች የማራቶን ንግስናን የግሉ ማድረግ የቻለው ኬንያዊው ኢሉድ ኪፕቾጌ ደግሞ በርቀቱ የራሱን ክብረወሰን በድጋሚ ማሻሻል ችሏል። የሁለት ጊዜ የኦሊምፒክ አሸናፊው ኪፕቾጌ ከ25 ኪሎ ሜትር አንስቶ ተፎካካሪዎቹን ጥሎ በመግባት አሸናፊ ለመሆን ችሏል። የገባበት የዓለም ፈጣኑ ሰዓትም 2:01:09 ሲሆን፤ የበርሊን ማራቶንን ለሶስት ጊዜያት በማሸነፍ የአራት ጊዜ ተከታታይ ባለድል ከነበረው ኢትዮጵያዊው ጀግና አትሌት ኃይሌ ገብረስላሴ ጋር ታሪኩን ለመጋራት ችሏል። አትሌቱ የርቀቱን ክብረወሰን በዚሁ ውድድር ላይ እአአ 2018 ላይ 2:01:39 በሆነ ሰዓት በመግባት ማስመዝገቡ የሚታወስ ነው።
ሌላኛው የሀገሩ ልጅ ማርክ ኮሪር አራት ደቂቃዎችን በመዘግየት በሁለተኛነት ሲገባ ያስመዘገበው ሰዓትም 2:05:58 ሆኗል። ታዱ አባቴ (2:06:28) እንዲሁም አንዱአምላክ በልሁ (2:06:40) ደግሞ ኬንያውያኑን ተከትለው በመግባት ሶስተኛና አራተኛ በመሆን ውድድሩን የፈጸሙ አትሌቶች ናቸው።
ብርሃን ፈይሳ
አዲስ ዘመን  መስከረም 17/2015 ዓ.ም
ከስፖርት ማህበራት ዓመታዊ መርሃ ግብሮች መካከል አንዱ ለባለሙያዎች የአገር ውስጥ ስልጠና መስጠት እንዲሁም ዓለም አቀፍ ስልጠናዎችንም ማመቻቸት ነው:: ይህንን በማድረግ ረገድም መልካም የሚባል ተግባር ከሚያከናውኑት ማህበራት ቀዳሚው የኢትዮጵያ አትሌቲክስ ፌዴሬሽን ነው:: ፌዴሬሽኑ በራሱ አቅም በአሰልጣኝነትና ዳኝነት ላይ የአገር ውስጥ ስልጠናዎችን በተለያየ ደረጃ ከማዘጋጀትም ባለፈ፤ ከዓለም አትሌቲክስ ጋር ባለው መልካም ግንኙነት በየዓመቱ ዓለም አቀፍ ስልጠናዎችን በመስጠት አቅማቸውን ያዳብራል::
በተያዘው ዓመትም በአሰልጣኝነት እና ዳኝነት ዓለም አቀፍ ዳኝነት በመስጠት ላይ ይገኛል:: ላለፉት አምስት ቀናት ሲከናወን የቆየው የደረጃ አንድ ዓለም አቀፍ የዳኝነት ስልጠና ትናንት ተጠናቋል:: በአዲስ አበባ ወጣቶች ስፖርት ስልጠና ማዕከል ሲካሄድ የቆየው ስልጠናው ከሁሉም ክልሎች የተወጣጡ 20 የሚሆኑ ሰልጣኞች የተሳተፉበትም ነበር:: የስልጠናው ተሳታፊ የሆኑት ዳኞች በአገር ውስጥ ሁለት ስልጠናዎችን ተከታትለው ለዓለም አቀፍ ስልጠናው ብቁ መሆናቸውን ያረጋገጡ አትሌቶች ናቸው::
ይህ ዓይነቱን ስልጠና በሌሎች አገራት ማግኘት አስቸጋሪ ሲሆን፤ አብዛኛውን ጊዜ በዞን ደረጃ አገራት በአንድ ማዕከል በኮታ በሚያገኙት ዕድል የሚሰጥ ነው:: የኢትዮጵያ አትሌቲክስ ፌዴሬሽን ግን ከዓለም አትሌቲክስ ጋር ባለው መልካም ግንኙነት እንዲሁም በተቋሙ መልካም ፈቃደኝነት ዓለም አቀፍ ስልጠናው በአገር ውስጥ እንደሚሰጥ በፌዴሬሽኑ የጽህፈት ቤት ተወካይ አቶ ዮሃንስ እንግዳ ይገልጻሉ:: ስልጠናው በበላይነት የሚመራውና ቁጥጥርም የሚደረግበት በዚሁ ተቋም ይሁን እንጂ ስልጠናውን የሚሰጡት ግን ኢትዮጵያዊያን አሰልጣኞች ናቸው:: ይህ ዕድል የመገኘቱ ዋነኛው ምክንያትም ኢትዮጵያ ባላት የአትሌቲክስ እንቅስቃሴ እንዲሁም በአገር ውስጥ ስልጠናውን ሊሰጡ የሚችሉ ብቁ ባለሙያዎች በመኖራቸው መሆኑንም አቶ ዮሃንስ ያስረዳሉ::
በዳኝነት ላይ በዓለም አቀፍ ደረጃ የሰለጠኑ በርካታ
ባለሙያዎች ባይኖሩም ከፍተኛ ደረጃ ላይ ደርሰው እያሰለጠኑ ያሉ ጥቂት ዳኞች አሏት:: በመሆኑም በዚህ ስልጠና የምስክር ወረቀት ያላቸውን አሰልጣኞች እንዲሁም በከፍተኛ ደረጃ ትልልቅ ውድድሮችን መምራት የሚችሉ ባለሙያዎችን ቁጥር እና ጥራት ለመጨመርም ፌዴሬሽኑ የተለያዩ ተግባራትን በማከናወን ላይ እንደሚገኝ ተወካዩ ይጠቁማሉ:: በእርግጥ በአህጉር አቀፍ ደረጃ አፍሪካ እንዳላት የስፖርቱ እንቅስቃሴ በቂ ባለሙያዎች የሏትም፤ ምክንያቱ ደግሞ ስልጠናውን የማግኘት ዕድሉ ጠባብ በመሆኑ ነው:: ይሁንና ኢትዮጵያ አትሌቲክስ ፌዴሬሽን በሚገኙት እድሎች ብቃት ያላቸውን ባለሙያዎችን በማፍራት በአገር ውስጥ ስልጠናዎችን ማሳደግ ይቻላል::
በተለያዩ አጋጣሚዎች አምና ለመስጠት ታቅዶ የነበረው የአሰልጣኝነት ስልጠናም እየተሰጠ ይገኛል:: ከመስከረም 04/2015 ዓ.ም ጀምሮ እየተሰጠ ያለው ስልጠና 24 አሰልጣኞች የተካፈሉበት ሲሆን እስከ መስከረም 29/2015 ዓ.ም የሚቀጥልም ይሆናል:: ሰልጣኞቹ ከክልልና ከተማ አስተዳደሮች ሲሰባሰቡ፤ ብቁ የሆኑና መስፈርቱንም የሚያሟሉም ናቸው:: ስልጠናውን እየሰጡ የሚገኙት ደግሞ በኮተቤ ትምህርት ዩኒቨርሲቲ የስፖርት ሳይንስ መምህር እንዲሁም በዓለም አትሌቲክስ የአንደኛ ደረጃ የአትሌቲክስ ስፖርት አሰልጣኝነት ኢንስትራክተር የሆኑት አቶ አድማሱ ሳጂ እንዲሁም በፌዴሬሽኑ የስልጠና፣ ጥናትና ምርምር ዳይሬክተር የሆኑትና በዓለም አትሌቲክስ የአንደኛ ደረጃ አሰልጣኝነት ኢንስትራክተር በሆኑት አቶ ሳሙኤል ብርሃኑ ናቸው።
ኢትዮጵያ የአትሌቶች አገር እንደመሆኗ በባለሙያዎች ረገድ እጥረት ባይኖርም ዓለም ከደረሰበት የእድገት ደረጃ አንጻር ስፖርቱን የሚያዘምኑ ስፖርተኞች አስፈላጊ እንደሆኑ ተወካዩ ያመላክታሉ:: የባለሙያዎቹን አቅም መገንባት ለነገ የማይባል ስራ በመሆኑ ከዓለም አቀፉ ተቋም የተገኘውን ዕድል በመጠቀም ስልጠናው እየተሰጠ ይገኛል:: ከዚህ ባሻገር በቁጥር በርካታ የሆኑትን አሰልጣኞች የአገር ውስጥ ስልጠና ተደራሽ ከማድረግ አኳያ ከፌዴሬሽኑ ባለፈ ክልሎች በራሳቸው አቅም የአንደኛ ደረጃ ስልጠናዎችን በመስጠት ላይ ይገኛሉ:: የሁለተኛ ደረጃ ስልጠናው ደግሞ በአገር አቀፍ ደረጃ ክልሎች የሚመድቧቸው ባለሙያዎች ስልጠናውን የሚከታተሉ ይሆናል:: በዚህም ከእቅድ በላይ ባለሙያዎችን ለማፍራት እንደተቻለና ቀሪው ዓለም ካለበት አኳያ አሰልጣኞችን የማዘመን ስራ መሆኑንም አቶ ዮሃንስ ያረጋግጣሉ::
ብርሃን ፈይሳ
አዲስ ዘመን ሰኞ መስከረም 16 ቀን 2015 ዓ.ም
ኢትዮጵያ ለጠነሰሰችው የአፍሪካ ዋንጫ ባይተዋር ብትሆንም ዛሬ ላይ የምትኮራበት አንድ ህያው ታሪክ አላት። ከግማሽ ክፍለ ዘመን በላይ የሆነውን ይህን አኩሪ ታሪክ ከጻፉ ጀግኖች መካከል የአንበሳውን ድርሻ የሚወስደው ደግሞ ሉቺያኖ ቫሳሎ ነው። ኢትዮጵያ 3ኛውን የአፍሪካ ዋንጫ አዘጋጅታ ስታስቀር የብሔራዊ ቡድኑ አምበል የነበረው ሉቺያኖ አገሩ ዳግም ለተመሳሳይ ክብር በቅታ ሳይመለከት ባለፈው ሳምንት በ87 ዓመቱ ከዚህ ዓለም በሞት ተለይቷል። የሉቺያኖ ቫሳሎ ስርዓተ ቀብር በጣልያኗ ሊዶ ከተማ ቅድስት ሞኒካ ቤተ – ክርስቲያን ተፈጽሟል። በዛሬው የስፖርት ማህደር አምዳችንም ይህ ታላቅ የእግር ኳስ ሰው ከብቸኛው የኢትዮጵያ የአፍሪካ ዋንጫ ድል ጋር ከብዙ በጥቂቱ እናስታውሰው።
በኢትዮጵያ እግር ኳስ ታሪክ ውስጥ ብቸኛውና ትልቁ ድል ሲገኝ የቡድኑ መሪ የነበረው ሉቺያኖ በ1927 በኤርትራ አስመራ ነው የተወለደው፡፡ ሉቺያኖ የተወለደው ከጣሊያናዊ ወታደር አባቱ ቪቶሪዮ ቫሳሎና ከኤርትራዊት እናቱ መብራክ አብርሃም ነው፡፡ ሉቺያኖ በኤርትራ ይኖሩ ከነበሩት በርካታ ቅይጥ ማንነት ካላቸው ዜጎችም አንዱ ነበር፡፡ የዚህ ታላቅ ሰው ታሪክ አንድም በታላቅ ስኬትና ገድል የሚጠቀስ በሌላ በኩል ደግሞ በመገለል፣ ጭቆና እና ስደት የተከበበ መሆኑን እሱን በተመለከተ የተፃፉ ድርሳናት ያሳያሉ፡፡
ከምንም ነገር በላይ ቀልድና ጨዋታ አዋቂነቱ የሚነገረው ሉቺያኖ እግር ኳስን መጫወት የጀመረው በአስመራ የተጎሳቆሉ መንደሮች ውስጥ ነው፡፡ በአስመራ ከሚገኙ ኃይማኖታዊ ትምህርት ቤቶች አንዱ የነበረው ኮሌጂዮ ላቬላ የሉቺያኖ የእግር ኳስ ሕይወት መሰረት ነው፡፡ ይህ የካቶሊክ ካቴድራል ትምህርት ቤት ስቴላ አስመሪና (የአስመራ ኮከብ) ተብሎ የሚጠራ የእግር ኳስ ቡድን ነበረው፡፡ ጥቁርና ነጩ የቡድኑ መለያ በጣልያን- ኤርትራዊ (ኢታሎ-ኤርትራ) ጥንድ-ማንነት ላይ የተመሠረ ተው ቡድን መገለጫ እንደነበር ታሪኩ ያስረዳል።
ሉቺያኖ በስቴላ አስመሪና በግራ መስመር ተከላካይነት መጫወት ቢጀመርም ከቡድኑ ጋር ለረጅም ጊዜ ሳይቆይ የሌሎች ክለቦችን ትኩረት አገኘ፡፡ የአገሪቱ የምድር ባቡር ሰራተኞች ሉቺያኖ ላይ አይናቸው አረፈ፡፡ ‹ግሩፖ ስፖርቲቮ ፌሮቬሪ› በኤርትራ የባቡር ድርጅት ክለብ ሲሆን ሉቺያኖን በባቡር መንገድ ጥገና ሰራተኝነትና በተጫዋችነት ለመቅጠር ድርድር ቢያደርግም የተጫዋቹ ልብ ግን ወደ ሰማያዊ ለባሾቹ ገጀረት አደላ፡፡ ማረፊያውም ይሄው ክለብ ሆነ፡፡
ሉቺያኖ በገጀረት እ.ኤ.አ ከ1953 -1958 በነበረው የስድስት ዓመት ቆይታ ቡድኑን ወደ ከፍተኛው የሊግ እርከን እንዲያድግ አድርጓል፡፡ በዚህ ወቅት ሉቺያኖ ያሳይ የነበረው ድንቅ ብቃትም የኢትዮጵያ ብሄራዊ ቡድን አሰልጣኞች አይን ውስጥ አስገባው። በእርግጥ ሉቺያኖ ከድሬዳዋ ጥጥ ማህበር እስከ ቅዱስ ጊዮርጊስ ድረስ በበርካታ ክለቦች ተነገረው የማያልቁ ብዙ ታሪኮች አሉት። እኛ ግን ለዛሬ ወደ ታላቅነት የተንደረደረበትንና በብሔራዊ ቡድን የነበረውን ቆይታ ብቻ እየተመለከትን እንቀጥል።
ሉቺያኖ ለግሩፖ ዲፖርቲቮ አስመራ ክለብ መጫወት ሲጀምር እድሜው ገና በ20ዎቹ አጋማሽ ላይ ነበር፡፡ በተከላካይ መስመር ተጫዋችነት ጀምሮም ክህሎቱን በማሳደግ የጨዋታ አቀጣጣይ ለመሆንም ጊዜ አልፈጀበትም፡፡ ጨዋታን የመምራት ብቃቱ እየጎለበተ የሄደው ሉቺያኖ በጠንካራ ምቶቹ ይታወቅም ጀመር፡፡
እ.ኤ.አ በ1950ዎቹና በ1960ዎቹ አብዛኞቹ የኢትዮጵያ ብሔራዊ ቡድን ተጫዋቾች ከኤርትራ የተገኙ ነበሩ፡፡ ከነዚህ ተጫዋቾች አንዱ ሉቺያኖ ቫሳሎ ነው፡፡ የመጀመሪያ የብሔራዊ ቡድን ጥሪ የደረሰውም እ.ኤ.አ በ1956 ነበር። 3ኛው የአፍሪካ ዋንጫ በአራት ቡድኖች መካከል በኢትዮጵያ አዘጋጅነት ሲካሄድ ታሪካዊው ተጫዋች መንግስቱ ወርቁ ሉቺያኖ የቡድኑ አምበል እንዲሆን ትልቁን ሚና ተወጥቷል። የአፍሪካ ዋንጫው በቀዳማዊ ኃይለ ስላሴ ስታዲየም ሲጀመር ሉቺያኖ የእግር ኳስ ታምራቱን ማሳየት የቻለው ገና በመጀመሪያው ግጥሚያ ነበር። የመጀመሪያ የግማሽ ፍፃሜ ጨዋታ በሉቺያኖ 2 ግቦች፣ በመንግስቱ 1 ጎልና በተክሌ ኪዳኔ ተጨማሪ 1 ጎል አማካኝነት ኢትዮጵያ ቱኒዝያን 4-2 ረታች፡፡
በፍፃሜው ጨዋታ ግብጾች ገና በ35ኛው ደቂቃ ኢትዮጵያ ላይ ባስቆጠሯት ግብ እስከ 75ኛው ደቂቃ ድረስ መምራት ቻሉ። 75ኛው ደቂቃ ላይ ግን ተክሌ ኪዳኔ ኢትዮጵያን አቻ አደረገ፡፡ ግብጽም መልሳ መሪነቷን ለማግኘት ጊዜ አልፈጀባትም። ጨዋታው ሊጠናቀቅ 6 ደቂቃዎች ሲቀሩ ግን ሉቺያኖ ያስቆጠራት ግብ የኢትዮጵያ ብሔራዊ ቡድንን ወደ ዳግም አቻነት መለሰች፡፡ ይህች ጎል የግብጾችን ሞራል አወረደች፡፡ በጭማሪው ሰዓት ኢትዮጵያውያኖች በተዳከሙት ግብጾች ላይ ከፍተኛ ብልጫን ወሰዱ፡፡ የሉቺያኖ ወንድም ኢታሎና መንግሥቱ አከታትለው ያስቆጠሯቸው ግቦችም ኢትዮጵያን 4ለ2 አሸናፊ አደረጓት። ኢትዮጵያም የመጀመሪያውንና ብቸኛውን የአፍሪካ ዋንጫ አሸነፈች፡፡ በአስመራ ከጣሊያናዊ አባትና ከኤርትራዊት እናት የተወለደው ሉቺያኖም ከአፄ ኃይለሥላሴ እጅ ዋንጫ ተቀብሎ ወደ
ላይ ከፍ አደረገ፡፡
በኢትዮጵያ የንጉሳዊው ስርዓት ሲያበቃና ደርግ ስልጣን ሲይዝ ሉቺያኖ ኳስ መጫወት አቁሞ ነበር፡፡ ከዚያ በኋላ ግን በጣሊያን ታዋቂ በሆነው የእግር ኳስ ቴክኒካዊ ጉዳዮች ማዕከል ኮቨርሲያኖ ከአርማንዶ ፒቺ ፣ ሴዛሬ ማልዲኒና ሉዊስ ቪንሲዮ ጋር በመማር በአሰልጣኝነት ብቅ አለ። ግን ከቅዱስ ጊዮርጊስ ጋር ብዙም ስኬታማ አልነበረም። በብሔራዊ ቡድን አሰልጣኝነትም ብዙም ሳይዘልቅ 1976 ላይ ከአሰልጣኝነቱ ተነስቶ በጀርመናዊው ፒተር ሺንግተር ተተካ። ከጊዜያት በኋላም የብሔራዊ ቡድኑ ተጫዋቾች “አምፊታሚን ካፕታጎን” የተባለ አነቃቂ፣ ጉልበት ሰጪና የምግብ ፍላጎት የሚቀንስ መድሀኒት መጠቀማቸውን ማውገዙና መንቀፉ በአዲሱ መንግሥት በጠላትነት እንዲፈረጅ አደረገው፡፡ በእርግጥ ብሔራዊ ቡድኑን በድጋሚ እንዲያሰለጥን ጥያቄ ቀርቦለት በ1978 በአሰልጣኝነት የመጨረሻ ጨዋታው ምስራቅ ጀርመንን ታሪካዊ በሆነ ሁኔታ አሸነፈ፡፡ ከጨዋታው ሁለት ሳምንት በኋላም በጠዋት ወደ በጅቡቲ አድርጎ በካይሮ በኩል አሁን ሕይወቱ ወዳለፈባት ጣሊያን እንዳመራ ተጽፏል።
ቦጋለ አበበ
አዲስ ዘመን  መስከረም 15/2015 ዓ.ም
በሞሮኮ አዘጋጅነት በሚካሄደው የአፍሪካ ከ23 ዓመት በታች ዋንጫ ለመሳተፍ የመጀመሪያ የማጣሪያ ጨዋታውን ከዲሞክራቲክ ኮንጎ ጋር ያደረገው የኢትዮጵያ ከ23 ዓመት በታች ብሔራዊ ቡድን በአቻ ውጤት ተለያይቷል። ከትናንት በስቲያ በአዲስ አበባ አበበ ቢቂላ ስቴድየም የተከናወነው ጨዋታ ካለ ግብ 0ለ0 የተጠናቀቀ ሲሆን በአሰልጣኝ አጥናፉ አለሙ የሚመራው የኢትዮጵያ ከ23 አመት በታች ብሔራዊ ቡድን በሜዳው ግብ የማስቆጠር ችግር ጎልቶ ታይቶበታል። አሰልጣኝ አጥናፉ አለሙም “ግብ ያለማስቆጠራችን አንዱ ደካማ ጎናችን ነው” ሲሉ የቡድናቸውን ችግር ተናግረዋል። ይህም በመልሱ ጨዋታ ከባድ ፈተና እንዲገጥመው አድርጓል። በአንጻሩ ቡድኑ በሜዳው ግብ አለማስተናገዱ በመልሱ ጨዋታ ያለውን ተስፋ እንዳይጨልም ያደረገ ሲሆን ወደ ቀጣዩ ዙር ለማለፍ ግን የማሸነፍ ወይም ግብ አስቆጥሮ አቻ የመለያየት ግዴታ ውስጥ ከቶታል።
የሁለቱ ቡድኖች የመልስ ጨዋታ የፊታችን ሰኞ ኪንሻሳ ላይ ይካሄዳል። በአቻ ውጤት ከተጠናቀቀው ጨዋታ በኋላ ለሶከር ኢትዮጵያ አስተያየት የሰጡት አሰልጣኝ አጥናፉ “ቡድኑ የምንችለውን ሁሉ አድርጓል። ተጋጣሚያችንም ጥሩ ነው ምክንያቱም ከሜዳ ውጭ ያለውን ውድድር በሙሉ ያለውን ዕድል ተጠቅመው እዚህ ዘግቶ ለመሄድ የመጣ ነው። በዚህ አደረጃጀት የመጀመሪያው አጋማሽ ላይ ተጭነው ለመጫወት ወይም የአየር ንብረታችንን ከፍታ ተጠቅመው በጣም ተጭነውን ለመጫወት ሞክረዋል፤ ያንንም ተቋቁመን ተጫውተናል። በዚህ አጋጣሚ የተለያዩ ዕድሎችን ፈጥሯል ጥሩ ሆኖ ለማቀናጀት ችሏል። በእንቅስቃሴው መሠረት እንግዲህ ሁለተኛው አጋማሽ ላይ ባሉብን ክፍተቶች ሁሉ ተጫዋቾቹን በበለጠ ዕይታ ኖሯቸው ወደፊት እንዲጫወቱ በማድረጋችን ብዙ ዕድሎችን ፈጥረናል፤ ግን ግብ ማስቆጠር አልቻልንም፤ የሚፈጠር ነው። በተሻለ እንቅስቃሴ በሁለተኛውን አጋማሽ ቡድኑን እንቅስቃሴ ውስጥ በመክተት ከሜዳ ውጭ ዘግቶ የመጫወት ዕድላቸውን በማስከፈት የተለያዩ ሙከራዎችን አድርገናል። እንዳያችሁት ግብ ያለማስቆጠራችን አንዱ ደካማ ጎናችን ነው። ከዚህ አንጻር ለሚቀጥለው ባሉን ድክመቶች ዙሪያ ሰርተን የተሻለ ውጤት ለማስመዝገብ ጥሩ መልስ ሆኖናል እንቅስቃሴው። ተጫዋቾች ነገ ለዋናው ብሔራዊ ቡድን የሚሆኑ ተስፋ የሚጣልባቸው ናቸው ፤ ከዚህ አንጻር ተወዳዳሪ ቡድን ነው” በማለት ተናግረዋል።
በጨዋታው የተሻለ ሊባል የሚችል ውጤት ይዘው የወጡት የዲሞክራቲክ ኮንጎ አሰልጣኝ ኪሞቶ ፒፓ በበኩላቸው፣ “ውጤቱ በጣም ጥሩ ነው ፤ ተጫዋቾቼ ጥሩ አድርገዋል። ጨዋታውን ኪንሻሳ ላይ እንጨርሰዋለን ብዬ አስባለሁ” በማለት በውጤቱ እንዳልተከፉ ተናግረዋል።
በጨዋታው የኢትዮጵያ ተጫዋቾች ወደነሱ ሜዳ እስኪመጡ መጠበቅ እና ኳሱን ሲያገኙ በፍጥነት ወደፊት መሄድ በመልሶ ማጥቃት ለመጫወት አቅደው እንደነበር የገለጹት አሰልጣኙ፣ በመልሱ ጨዋታ ኪንሻሳ ላይ ቡድናቸው ጥሩ ይጫወታል ብለው ተስፋ እንደሚያደርጉ ጠቁመዋል።
“ስለ ዳኞች ማውራት አልፈልግም፤ አፍሪካ ውስጥ ነው ያለነው። ቡድናችን ላይ ነው ትኩረት የማደርገው እና ቡድናችንም በጣም ጥሩ ተጫውቷል። በመልሱ ጨዋታ በጣም ጥሩ እንጫወታለን ብዬም አስባለሁ፤ እና ከዳኞች ምንም አልጠብቅም። ሁሉም ሥራውን ነው የሚሠራው እኛም ሥራችን ላይ እናተኩራለን ጠንክሮ የሰራ ደግሞ ጥሩ ውጤት ያገኛል።” ሲሉም አሰልጣኙ አክለዋል።
ስለ ተጋጣሚያቸው የኢትዮጵያ ብሔራዊ ቡድን በሰጡት አስተያየትም “የኢትዮጵያ ብሔራዊ ቡድን በጣም ጥሩ ቡድን ነው ፤ አድንቄያቼዋለሁ። መስመሮቹን ዘግተን ለመጫወት ሞክረናል። የመጀመሪያው አጋማሽ ለኛ ጥሩ ነበር አንድ ሁለት የግብ ዕድሎች ነበሩን ግን ይሄ እግር ኳስ ነው። ለመዘጋጀት አራት ቀናት አሉን ጨዋታው ገና አላለቀም። የኢትዮጵያ ብሔራዊ ቡድን ጥሩ ነው ለእነሱ ጥሩ ስሜት ነው ያለኝ። የመልሱን ጨዋታ ደግሞ ኪንሻሳ ላይ የምናየው ይሆናል” ሲሉ ተናግረዋል።
ቦጋለ አበበ
አዲስ ዘመን  መስከረም 14/2015 ዓ.ም
የስፖርቱ ዓለም የዘወትር ስጋትና አስከፊ ገጽታ አበረታች ንጥረነገሮችን ተጠቅሞ ውድድሮች ላይ ከመካፈል ጋር ይያያዛል፡፡ ይህ በአቋራጭ መንገድ በስፖርቱ ውጤታማ ለመሆን የሚደረግ ህገወጥ ተግባር ደግሞ እአአ 2013-2019 በመላው ዓለም ያለው እየጨመረ መምጣቱን በዘርፉ የተደረጉ ጥናቶች ያሳያሉ፡፡ ከኦሊምፒክ ስፖርቶች መካከል አበረታች ንጥረነገሮችን ተጠቅሞ ውድድሮች ላይ በመሳተፍ ቀዳሚ ከሆኑት ስፖርቶች መካከል አትሌቲክስ፣ ብስክሌት፣ የክብደት ማንሳት፣ እግር ኳስ እና ራግቢ ውድድሮች ቀዳሚ ናቸው፡፡ ሩሲያ፣ ጣሊያን፣ ህንድ፣ ፈረንሳይ፣ ቤልጂየም እና ደቡብ አፍሪካ ደግሞ እንደ አገር ይህ ስጋት በተለየ የሚታይባቸው ናቸው፡፡
አትሌቲክስ በዚህ ረገድ የጎላ አበረታች ንጥረነገር ተጠቃሚነት የሚታይበት ስፖርት እንደመሆኑ፤ በስፖርቱ የተሻለ እንቅስቃሴ ያላቸው አገራት በዓለም አቀፉ የጸረ አበረታች ንጥረነገሮች ኤጀንሲ የትኩረት ማዕከል ይሆናሉ፡፡ በመሆኑም ኢትዮጵያ እንደሌሎቹ የምስራቅ አፍሪካ አገራት ሁሉ ልዩ ክትትል የሚደረግባት አገር ናት፡፡ በእርግጥም የአበረታች ንጥረነገሮቹ ተጠቃሚነት እንቅስቃሴ በኢትዮጵያም እየታየ ሲሆን፤ በ2010 ዓ.ም ስድስት አትሌቶች ከጉዳዩ ጋር በተያያዘ ለቅጣት መዳረጋቸውን የኢትዮጵያ ጸረ አበረታች ቅመሞች ባለስልጣን መረጃ ያሳያል፡፡ ከ2011 ዓ.ም-2014 ዓ.ም ባሉት እያንዳንዱ ዓመታት ደግሞ ሶስት ሶስት አትሌቶች ተጠቃሚ መሆናቸው ተረጋግጧል፡፡
ከዚህ ጋር ተያይዞም ባለስልጣኑ የአበረታች ንጥረነገሮች መመርመሪያ ቤተሙከራ ለማቋቋም እንዲሁም ከፍተኛ ቁጥጥር ከማድረግ አኳያ አተኩሮ እየሰራ መሆኑን ለ4ኛ ጊዜ ባካሄደው ጉባኤው አስታውቋል፡፡ በኢትዮጵያ የስፖርት አበረታች ንጥረነገር ተጠቃሚ መሆናቸው የተጠረጠሩ አትሌቶችን ናሙና ወደ ሌሎች አገራት በመላክ ምርመራ እንደሚደረግ ይታወቃል፡፡ ይህም አገሪቷ ከፍተኛ የውጪ ምንዛሬ እንድታወጣ ያደርጋል። በመሆኑም በአገር ውስጥ ቤተሙከራውን በመክፈት ወጪውን ለማስቀረትና ሌሎች አገራትንም ተጠቃሚ ለማድረግ እንቅስቃሴ ተጀምሯል፡፡
ቤተሙከራውን በሚመለከትም አስቀድሞ ጥናቱ የተሰራ መሆኑን በባለስልጣኑ ዋና ዳይሬክተር አቶ መኮንን ይደርሳል ጠቁመዋል፡፡ በዚህም ማዕከሉን ዕውን ለማድረግ አስፈላጊ ነገሮች ምንድን ናቸው የሚለውን፣ የባለሙያ (የሰው ኃይል)፣ የሚያስፈልገው የገንዘብ መጠን እንዲሁም እንደ አገር ቤተሙከራውን ለማቋቋም የሚያስችለው ቴክኖሎጂ ምን ደረጃ ላይ ይገኛል የሚለው ላይ ልየታ ተደርጓል፡፡ ጥናቱ ከህብረተሰብ ጤና ኢንስቲትውት ጋር በትብብር የተሰራ ሲሆን፤ ሰነዱን የመጨረሻውን ቅርጽ ማስያዝ ብቻ ይቀረዋል፡፡ በተያዘው ዓመት ደግሞ ቀጣይ ስራዎችን ወደማከናወን የሚገባ መሆኑን እና በዓለም አቀፉ ተቋም በኩልም የቴክኒክ ድጋፍ እንደሚደረግለት ዳይሬክተሩ አብራርተዋል፡፡
ኢትዮጵያ በስፖርት ጸረ አበረታች ንጥረነገሮች ቁጥጥር ላይ መልካም የሚባል ስራ እያከናወነች መሆኑን የገለጹት ደግሞ በተንቀሳቃሽ ምስል ጉባኤው ላይ ንግግር ያደረጉት የዓለም አትሌቲክስ ኢንቲግሪቲ ዩኒቲ ዳይሬክተር ቶማስ ካፕዴቪሌ ናቸው፡፡ በመሆኑም አዲስ አበባ ላይ የስፖርት አበረታች ቅመም ቤተሙከራ እንዲኖር እንደሚደግፉና ለዚህ የሚረዳውን አስፈላጊውን ድጋፍ እንደሚያደርጉ እንዲሁም በጋራ እንደሚሰሩ ጠቁመዋል፡፡
ቁጥጥርን በሚመለከትም ከተጠቃሚዎቹ ባሻገር አበረታች ንጥረነገሮችን ለስፖርተኛው የሚያቀርቡና ከአትሌቱ ኋላ በመሆን በድብቅ የሚሰሩ አካላትን በመቆጣጠር ረገድም ኤጀንሲው የተለያዩ ስራዎችን በማከናወን ላይ ይገኛል፡፡ ጉዳዩ ከወንጀል ጋር የተያያዘ በመሆኑ ባለስልጣኑ ከፖሊስ፣ ከፍትህ ሚኒስትር እንዲሁም ከመድሃኒት ቁጥጥር ባለስልጣን ጋር በጋራ እየሰራ ይገኛል፡፡ በዚህ ላይ የሚሰራ ቡድን እየተዋቀረ ሲሆን፤ በቀጣይም ይህንን አጠናክሮ ለመስራት ጥረት ይደረጋል፡፡ አትሌቶች ንጥረነገሩን ተጠቅመው ሲገኙ ከጀርባቸው ያለውን ምንጭ ለማግኘት ተጨማሪ ምርመራ በማድረግ ከአስተዳደራዊ ቅጣት ባለፈ በወንጀል ህጉም ተጠያቂ እንዲሆኑ እንደሚሰራም ተጠቁሟል፡፡
የኢትዮጵያ ጸረ አበረታች ቅመሞች ባለስልጣን ባለፉት አምስት ዓመታት የተለያዩ ተግባራት ሲከናውን የቆየ ሲሆን፤ ይህም በአፍሪካ ደረጃ አበረታችና ለሌሎችም ተሞክሮ ሊሆን እንደሚችል በዓለም አቀፉ ተቋም ተመስክሮለታል፡፡ ባለስልጣኑ በአዲስ መልክ ተዋቅሮ ስራ ከጀመረበት ጊዜ አንስቶ ስፖርተኛው ድረስ የግንዛቤ ከመስጠት ባለፈ በየክልሉ ወርዶ እንዲሰራበት አድርጓል። ከኢፌዴሪ ትምህርት ሚኒስትር ጋር በመሆን በመደበኛ ስርዓተ ትምህርት እንዲሁም የስፖርት ስልጠና ማዕከላት ማንዋሎች ውስጥም ጉዳዩ እንዲካተትም ተደርጓል፡፡
ብርሃን ፈይሳ
አዲስ ዘመን  መስከረም 13/2015 ዓ.ም
ያለፉትን ሁለት ዓመታት የኢትዮጵያ ብሄራዊ ቡድን (ዋሊያዎቹን) በአሰልጣኝነት ሲመሩ የቆዩት አሰልጣኝ ውበቱ አባተ፤ ከቡድኑ ጋር እንዲቆዩ የሚያደርጋቸውን ተጨማሪ ኮንትራት ከቀናት በፊት መፈረማቸው ይታወቃል። ይህንን በሚመለከትም የኢትዮጵያ እግር ኳስ ፌዴሬሽን እንዲሁም አሰልጣኙ ከትናንት በስቲያ ጋዜጣዊ መግለጫ ሰጥተዋል።
የአሰልጣኙን ኮንትራት መራዘም በሚመለከት በተሰጠው ማብራሪያ፣ አዲሱ የፌዴሬሽኑ ስራ አስፈጻሚ ኮሚቴ ሶስት መሰረታዊ ጉዳዮችን በቅድሚያ በማስቀመጥ ለሶስት ጊዜ መወያየቱን የፌዴሬሽኑ ጽህፈት ቤት ኃላፊ አቶ ባህሩ ጥላሁን ገልጸዋል። እነዚህም የሌሎች አገራት ተሞክሮ፣ የአሰልጣኙ ስኬት እንዲሁም የብሄራዊ ቡድን አሰልጣኞችን በሚመለከት ያለው የገበያ ሁኔታ ላይ ውይይት መደረጉ ተጠቁሟል። እነዚህን ሃሳቦች መነሻ በማድረግ ኮሚቴው ባደረገው ውይይት እንዲሁም አሰልጣኙን በማነጋገርም ስምምነት ላይ መደረሱ ታውቋል።
በዚህም መሰረት አሰልጣኝ ውበቱ አባተ ከመስከረም 15/2015 ዓ.ም እስከ መስከረም 14/2017 ዓ.ም ድረስ ለሁለት ዓመታት በወር የተጣራ 250ሺ ብር ደመወዝ እየተከፈላቸው ብሄራዊ ቡድኑን እንዲያሰለጥኑ ውሳኔ ላይ ተደርሷል። ለአሰልጣኙ ከደመወዝ ባሻገር ሌሎች ጥቅማጥቅሞች የተከበሩላቸው ሲሆን፤ ለአብነት ያህል ብሄራዊ ቡድኑ ጉዞ በሚኖረው ወቅት አሰልጣኙ በቢዝነስ ክላስ እንዲጓዙ፣ ስልጠናዎች ሲኖሯቸውም ፌዴሬሽኑ ወጪያቸውን ለመክፈል ስምምነት ላይ መደረሱ ተገልጿል። ከዚህ ጋር በተያያዘም ጸሃፊው በሰጡት ማብራሪያ በአፍሪካ የብሔራዊ ቡድን አሰልጣኞች ከፍተኛ እና ዝቅተኛውን ክፍያ የሚያገኙ አገራት እንዲሁም በኢትዮጵያ ቤትኪንግ ፕሪምየር ሊግ አሰልጣኞች የገበያ ሁኔታ በማነጻጸሪያነት በማስቀመጥ የአሰልጣኙ ደመወዝ ምክንያታዊ መሆኑ እንደታመነበት ተናግረዋል። በተጨማሪም ከሌሎች አገራት አንጻር የአሰልጣኙ የፊርማ ክፍያ ዝቅተኛ የሚባል መሆኑ የተጠቆመ ሲሆን፤ በኢትዮጵያ ነባራዊ ሁኔታ ግን ከፍተኛ ሊባል እንደሚችል አስረድተዋል።
አሰልጣኙ ከብሔራዊ ቡድኑ ጋር በሚቆዩበት ጊዜያትም እአአ ለ2023ቱ የአፍሪካ ዋንጫ ዋልያዎቹን እንዲሳተፉ የማድረግ እንዲሁም በቅርቡ ለሚካሄደው የቻን ውድድር ያለፈውን ቡድን ከዚህ ቀደም በመድረኩ ከተገኘው የተሻለ ውጤት እንዲያስመዝገብ የማድረግ ግዴታዎች እንዳሉባቸው ተገልጿል።
ይሁን እንጂ ለአሰልጣኙ እንደ ግዴታ የተቀመጡት ጉዳዮች ካልተሳኩ አሰልጣኙ በቀጥታ ይሰናበታሉ ማለት ሳይሆን በሁኔታዎች ላይ በመመስረት በቀጣይ የሚሆነው ነገር እንደሚወሰን በመግለጫው ተመላክቷል። ከዋናው አሰልጣኝ ባሻገር ሌሎች የስልጠና ቡድኑ አባላትን በሚመለከትም ሁሉም ባሉበት የቀጠሉ ሲሆን፤ በቀጣይም ደረጃውን ለማሻሻል የሚሠራ ይሆናል። ባለሙያዎቹ በዓለም አቀፍ ደረጃ ብቃት ያላቸው ሲሆኑ፤ የሌሎች አገራት ብሄራዊ ቡድኖችን እስከማማከር የደረሱ በመሆናቸው በቀጣይ ደረጃቸውን እንዲያሳድጉ ይደረጋል።
አሰልጣኝ ውበቱ አባተ በበኩላቸው የታደሰውን ኮንትራት ተከትሎ ደስተኛ መሆናቸውን ገልጸዋል። ከሁለት ዓመታት በፊት ኮንትራት በፈረሙበት ወቅት ችግሮች ሊገጥማቸው እንደሚችል ጠብቀው እንደነበርና በማስታወስ ያንን ስጋት እንዳለፉትም ጠቅሰዋል። አሰልጣኙ በተለያዩ ክለቦች ጥያቄዎች ቢቀርቡላቸውም የብሄራዊ ቡድን አሰልጣኝ በመሆን ከሚያገኙት ልምድ እና ጥቅም አንጻር ኮንትራቱን መፈረማቸውንም ገልጸዋል። ከምክትል አሰልጣኞቻቸው ጋርም በመቀጠላቸው ደስተኛ እንደሆኑ የገለፁ ሲሆኑ፤ ተጫዋቾችም ሆኑ የአሰልጣኞች ቡድኑ አባላት እንደ ብሄራዊ ቡድን ማግኘት ያለባቸውን ጥቅም እንዲያገኙ እንደሚሰሩም ጠቁመዋል።
አሰልጣኝ ውበቱ ወደ ብሔራዊ ቡድን አሰልጣኝነት በመጡበት ወቅት በርካታ ችግሮች እንደነበሩ የሚታወቅ ሲሆን፤ ተጫዋቾች በራሳቸው እንዲተማመኑ በማድረግ ረገድ ከፍተኛ ስራ እንደሰሩ አስረድተዋል። በቀጣይ ደግሞ ደረጃው ከፍ ያለ ቡድን ለመገንባት የጀመሩትን ጥረት አጠናክረው እንደሚቀጥሉ አብራርተዋል። አያይዘውም ‹‹የተቀመጠውን ግዴታ የማስፈጸም ኃላፊነት አለብኝ፣ ነገር ይህን ካላደረክ እርምጃ ይወሰዳል የሚል የተቀመጠ ነገር የለም›› ብለዋል።
የብሔራዊ ቡድኑን ቀጣይ የወዳጅነት ጨዋታዎች በተመለከተ አሰልጣኝ ውበቱ በሰጡት ማብራሪያም ‹‹ከሊቢያ ብሔራዊ ቡድን ጋር ለመጫወት በቃል ደረጃ ብንስማማም ሳይሳካ ቀርቷል፣ ነገር ግን ከሱዳንና ጋር በመጪው ዓርብና ሰኞ በምናደርገው ሁለት የወዳጅነት ጨዋታዎች ላይ እንድትመለከቱን እጋብዛለሁ›› በማለት ተናግረዋል። አሰልጣኝ ውበቱ ለመገናኛ ብዙሃንም ‹‹ያለፉትን ሁለት ዓመታት ያለእናንተ አልተጓዝንም፣ በቀጣዮቹ ዓመታትም ያለእናንተ አይሆንምና ለብሄራዊ ቡድኑ ገንቢ ሀይል እንድትሆኑን እጠይቃለሁ፣ አበረታቱን ክፍተት ካለ እየነገራችሁን እንደአገር ስራው የጋራ በመሆኑ አብረን እንስራ፣ ለእስከዛሬው ድጋፋችሁ አመሰግናለሁ›› ሲሉ ተናግረዋል።
ብርሃን ፈይሳ
አዲስ ዘመን  መስከረም 11/2015 ዓ.ም
ያለንበትን መስከረም ወር ጨምሮ መጪዎቹ ጥቂት ወራት በመላው ዓለም የጎዳና ላይ ውድድሮች በስፋት የሚካሄዱበት ነው። በየሳምንቱ መጨረሻ በሚካሄዱ የሃያ አንድ ኪሎ ሜትር እና የተለያዩ የማራቶን ውድድሮች ላይም ኢትዮጵያዊያን አትሌቶች የተለመደ ድላቸውን እያስመዘገቡ ይገኛሉ። ከትናንት በስቲያ በዴንማርክ ኮፐንሃገን በተካሄደው ግማሽ ማራቶን ውድድርም ኢትዮጵያዊያን አትሌቶች በሁለቱም ጾታ አሸናፊዎች በመሆን እንደተለመደው የአገራቸውን ስም አስጠርተዋል። ውድድሩ በዓለም አትሌቲክስ የኤሊት ደረጃ የተሰጠውም ነው።
ፈጣን በነበረው በዚህ ውድድር ላይ 15 የሚሆኑ አትሌቶች ከ1 ሰዓት በታች ውድድራቸውን መፈጸም እንደቻሉም ነው አወዳዳሪው አካል ያስታወቀው። በወንዶች በኩል በተካሄደው ውድድር ሚልኬሳ መንገሻ የአገሩን ልጅ አስከትሎ በመግባት አሸናፊ ሆኗል። እአአ በ2019 ከ20 ዓመት በታች አገር አቋራጭ ቻምፒዮን የነበረው ሚልኬሳ ይህንን ርቀት ለመጨረስ የፈጀበት ሰዓት 58:58 ሆኖ ተመዝግቧል። እስከ 15ኛው ኪሎ ሜትር ድረስ በምስራቅ አፍሪካዊያን ተፎካካሪዎች ተከቦ የሮጠው አትሌት ሚልኬሳ አፈትልኮ በመውጣትና ሩጫውን በማፍጠን ባለድል መሆኑን አረጋግጧል።
እርሱን ተከትሎም እጅግ ተቀራራቢ በሆነ ሰዓት የአገሩ ልጅ አምደወርቅ ዋለልኝ ሁለተኛ ደረጃን በመያዝ ውድድሩን ማጠናቀቅ ችሏል። ለአሸናፊነት በተለይ ሲፎካከር የቆየው ይህ አትሌት የገባበት ሰዓት በአንድ ደቂያ ዘግይቶ 59:05 ተመዝግቧል። የኢትዮጵያዊያን አትሌቶች ቀዳሚ ተፎካካሪ የሆኑት ኬንያዊያን አትሌቶች ደግሞ ሶስተኛ እና አራተኛ ደረጃን በመያዝ ውድድሩን አጠናቀዋል። ሶስተኛ ደረጃን ይዞ ያጠናቀቀው ፍሌክስ ኪፕኮች ለአምደወርቅ ፈታኝ ተፎካካሪው ሆኖ በውድድሩ ላይ የታየ ሲሆን፤ ያስመዘገበው ሰዓትም ከኢትዮጵያዊው አትሌት በሁለት ሰከንዶች ብቻ የዘገየ 59:07 ነው። ሌላኛው ኬንያዊ ቪንሰንት ኪፕኬሞይ ደግሞ 59:09 በሆነ ሰዓት አራተኛ ሆኗል።
በሴቶች በኩልም በተመሳሳይ የበላይነቱ በኢትዮጵያዊያን አትሌቶች ሲያዝ፤ አትሌቶቹ የገቡበት ሰዓት እጅግ ተቀራራቢ መሆኑ ብርቱ ፉክክር ማድረጋቸውን ያመላከተ ነበር። አሸናፊዋ አትሌት ታዱ ተሾመ የግሏን ፈጣን ሰዓት ያሻሻለችበት ውድድርም ነው። ውድድሩ ከመነሻው አንስቶ በታዱ እና በሌላኛዋ ኢትዮጵያዊት አትሌት ጽጌ ገብረሰላማ ሲመራ የቆየ ሲሆን፤ ከ15ኛው ደቂቃ በኋላ ግን ታዱ ፈጥና በመሮጥ በመካከላቸው ያለውን ልዩነት ወደ 30 ሰከንድ ማስፋት ችላለች። በዚህም አሸናፊዋ አትሌት የገባችበት ሰዓት 1:06:13 ሆኖ ተመዝግቧል።
ለማሸነፍ ብርቱ ፉክር ስታደርግ የቆየችው ጽጌ በበኩሏ ልዩነቱን ወደ 22 ሰከንዶች በማጥበብ 1:06:35 በሆነ ሰዓት ሁለተኛ በመሆን ውድድሩን አጠናቃለች። ሌላኛዋ አትሌት ጥሩዬ መስፍንም ከአገሯ ልጆች ሰከንዶችን ብቻ በመዘግየት 1:06:42 በሆነ ሰዓት ሶስተኛ ደረጃን መያዝ ችላለች።
ሌላኛው በሳምንቱ መጨረሻ የተካሄደና ኢትዮጵያዊያን አትሌቶች ቀዳሚ በመሆን ያጠናቀቁበት ውድድር ደግሞ በአውስትራሊያ ሲድኒ የተካሄደው የማራቶን ውድድር ነው። በሴቶች መካከል በተካሄደው ውድድር ኢትዮጵያዊያኑ አትሌቶች ተከታትለው ሲገቡ፤ አንዲት ኤርትራዊ አትሌትን በመሃል በማስገባት እስከ ስድስት ያለውን ደረጃ ይዘው ጨርሰዋል። 2:25:10 በሆነ ሰዓት ቀዳሚ የሆነችው አትሌት ትዕግስት ግርማ፤ ከሃገሯ ልጅ ለተብርሃን ኃይላይ ጋር ከፍተኛ ፉክክር አድርጋለች። በዚህም ለተብርሃን በሰከንዶች ብቻ ተበልጣ 2:25:45 በሆነ ሰዓት ሁለተኛ ደረጃን ልትይዝ ችላለች። ሶስተኛ የሆነችው ኤርትራዊት አትሌት ናዝሬት ወልዱ በ2:26:14 ገብታለች። ራህማ ቱሳ፣ የኔነሽ ጥላሁን እና ፋንቱ ጂማ ደግሞ እስከ ስድስት ባለው ደረጃ ተከታትለው የገቡ ኢትዮጵያዊያን አትሌቶች ናቸው።
በተመሳሳይ በወንዶች መካከል እጅግ ፈታኝ በነበረው ውድድር አራት አትሌቶች ለአሸናፊነት ከፍተኛ ትግል ያደረጉ ሲሆን፤ በማራቶን ውድድር ብዙም ባልተለመደ ሁኔታ አንገት ለአንገት ተያይዘው በመግባት በሰከንዶች ብቻ ተለያይተው ማጠናቀቅ ችለዋል። አሸናፊው አትሌት ኬንያዊው ሞሰስ ኪቤት 2:07:03 በሆነ ሰዓት በመግባት በአውስትራሊያ ፈጣኑን የማራቶን ሰዓት ሊያስመዘግብ ችሏል። ሌላኛው ኬንያዊ ኮስማስ ማቶሎ ደግሞ 2:07:05 በሆነ ሰዓት ሁለተኛ ሆኗል። በሶስት ሰከንዶች የዘገየው ኢትዮጵያዊው ጫሉ ዴሶ 2:07:08 ሶስተኛ ሲሆን፤ አበበ ነገዎ 2:07:26 በሆነ ሰዓት አራተኛ ደረጃን ይዞ አጠናቋል። ኦሊቃ አዱኛ ደግሞ ከአራት ደቂቃዎች በኋላ አምስተኛ ደረጃን ይዞ ያጠናቀቀ ኢትዮጵያዊ አትሌት ሆኗል።
ወጣቶቹ ኢትዮጵያዊያን አትሌቶች ሚልኬሳ መንገሻና ታዱ ተሾመ በኮፐንሃገን ግማሽ ማራቶን ፈጣን ሰአት በማስመዝገብ አሸንፈዋል፣
ብርሃን ፈይሳ
አዲስ ዘመን  መስከረም 10/2015 ዓ.ም
በመጪው ጥቅምት ወር የመጀመሪያ ሳምንት በዓለም አትሌቲክስ የፕላቲኒየም ደረጃ የተሰጠው የአምስተርዳም ማራቶን ይካሄዳል። እ.አ.አ በ1975 በተጀመረው በዚህ ውድድር ላይም ኢትዮጵያውያን ከዋክብት አትሌቶች ተሳታፊ እንደሚሆኑ አዘጋጆቹ አረጋግጠዋል። ኢትዮጵያውያን የኦሊምፒክ ጀግና አትሌቶች በዚህ ውድድር መሳተፋቸው የዘንድሮውን የአምስተርዳም ማራቶን ታሪካዊ አድርጎታል። ኢትዮጵያውያኑ የኦሊምፒክ ጀግኖች ለመጀመሪያ ጊዜ ከሚታወቁባቸው ርቀቶች ውጪ ማራቶንን አንድ ብለው የሚሮጡበት እንደሚሆንም ታውቋል።
በረጅም ርቀት የመም ውድድር እ.አ.አ የ2016ቱ የሪዮ ኦሊምፒክ ዓለምን ካስደመሙ አትሌቶች መካከል አንዷ ኢትዮጵያዊቷ አልማዝ አያና ናት። በ10ሺ ሜትር ለረጅም ዓመታት ሳይደፈር የቆየውን ክብረወሰን በማሻሻል አድናቆትን ያተረፈችው አልማዝ፤ በ5ሺ ሜትርም የነሐስ ሜዳሊያ በማጥለቅ ስኬታማ እንደነበረች አይዘነጋም። ይሁን እንጂ አልማዝ ከ2017 የዓለም ቻምፒዮና ድሏ በኋላ በጉዳትና በወሊድ ምክንያት ለረጅም ጊዜ ከውድድሮች ርቃ ቆይታለች። አልማዝ ባለፈው አመት መገባደጃ ላይ ወደ ውድድር ተመልሳ ጥቂት የዳይመንድሊግ ውድድሮችን ብታደርግም ወደ አሸናፊነት መመለስ አልቻለችም። ከዚህ በኋላ ግን አልማዝ ወደ ጎዳና ላይ ውድድሮች በተለይም ወደ ማራቶን ፊቷን እንዳዞረች የሚያረጋግጡ እውነታዎች እየታዩ ናቸው። አልማዝ እውቁን የማራቶን ሯጮች ስብስብ የኤን ኤን ረኒንግ ግሩፕን ተቀላቅላ ልምምድ ማድረግ ከጀመረች ሰንብታለች። በዚህም ባለፈው መስከረም 1/2015 የመጀመሪያዋን የግማሽ ማራቶን ውድድር በእንግሊዝ ግሬት ኖርዝ ረን አድርጋ ሦስተኛ ደረጃን ይዛ ማጠናቀቋ ይታወሳል። ከዚህ ውድድሯ ከሳምንት በኋላ በዘንድሮው የአምስተርዳም ማራቶን ተሳታፊ መሆኗ መታወቁም ፊቷን ሙሉ በሙሉ ወደ ማራቶን ለማዞሯ አመላካች ሆኗል።
የ30 ዓመቷ አትሌት አልማዝ አያና በሪዮ ኦሊምፒክ 10ሺ ሜትር ለ23 ዓመታት በቻይናዊቷ አትሌት ተይዞ የቆየውን ክብረወሰን በመስበር (29.17.45) የወርቅ ሜዳሊያ ከማጥለቅ ባሻገር በ5ሺ ሜትር የነሐስ ሜዳሊያ አሸናፊ መሆኗ በዓለም አትሌቲክስ የዓመቱ ምርጥ አትሌቶች ምርጫ ላይ አሸናፊ መሆኗ የሚታወስ ነው። እ.አ.አ በ2015 እና 2017 የዓለም አትሌቲክስ ቻምፒዮናዎች ባለድል የሆነችው አትሌቷ፤ በ2017 እና 2013 ቻምፒዮናዎች የብርና ነሐስ ሜዳሊያ ተሸላሚ እንዲሁም የሁለት ጊዜ የዳይመንድሊግ አሸናፊም ናት። ይኸውም ብርቱዋን አትሌት በማራቶንም ውጤታማ ትሆናለች በሚል እንድትጠበቅ አድርጓታል።
ሌላኛዋ በሪዮ ኦሊምፒክ 1ሺ500 ሜትር የብር ሜዳሊያ ባለቤት የሆነችውና በርቀቱ የዓለም ክብረወሰን በእጇ ያለው ኢትዮጵያዊት አትሌት ገንዘቤ ዲባባም ለመጀመሪያ ጊዜ በዘንድሮው አምስተርዳም ማራቶን እንደምትሳተፍ ታውቋል። የ31 ዓመቷ የመካከለኛና ረጅም ርቀት ውድድሮች ኮከብ አትሌት ገንዘቤ እ.አ.አ በ2015 የቤጂንግ ዓለም ቻምፒዮና በምትታወቅበት ርቀት የዓለም ክብረወሰንን በመስበር ብቃቷን ስታስመሰክር በዓለም አትሌቲክስ ምርጥ አትሌትነት ምርጫም አሸናፊ መሆን ችላለች። ፈጣኗ አትሌት ለረጅም ጊዜ ከውድድር ርቃ የቆየች ሲሆን፤ አሁን ደግሞ ከምትታወቅበት የመካከለኛ ርቀት ሩጫ ወጥታ በአምስተርዳም ማራቶን ረጅሙን የጎዳና ላይ ሩጫ ‹‹ሀ›› ብላ ለመጀመር በዝግጅት ላይ ትገኛለች። አልማዝና ገንዘቤ በአስደናቂ ብቃት ላይ በነበሩበት ወቅት በተለይም በ5ሺ ሜትር ብርቱ ተፎካካሪና ተቀናቃኝ እንደነበሩ አይዘነጋም። ሁለቱ አትሌቶች አሁንም በሌላ የውድድር መስክ የሚያደርጉት ፉክክር የዘንድሮውን የአምስተርዳም ማራቶን ከወዲሁ በጉጉት እንዲጠበቅ አድርጎታል።
ከሁለቱ ከዋክብት ኢትዮጵያውያን አትሌቶች በተጨማሪ በግማሽ ማራቶን የተሻለ ልምድ ያላት አትሌት ፀሐይ ገመቹም በዚህ ውድድር ላይ ተፎካካሪ መሆኗን ያረጋገጠች አትሌት ናት። ወደ ጎዳና ላይ ውድድሮች ከመግባቷ አስቀድሞ በረጅም ርቀት የመም ውድድሮች ላይ ተፎካካሪ የነበረችው ፀሐይ፤ እ.አ.አ በ2019ኙ የዶሃ ዓለም ቻምፒዮና አገሯን በ5ሺ ሜትር በመወከል አራተኛ ደረጃን ይዛ ማጠናቀቋ የሚታወስ ነው። በዚያው ዓመት በተካሄደ የአገር አቋራጭ ውድድር ስድስተኛ ደረጃን በመያዝ ያጠናቀቀች ሲሆን፤ በቶኪዮ ኦሊምፒክም በ10ሺ ሜትር ተካፋይ ነበረች። በግማሽ ማራቶን ውድድሮች ተሳትፎዋም 65.01 የሆነ ፈጣን ሰዓት አላት። በአምስተርዳም ማራቶን ደግሞ ከአገሯ እንቁ አትሌቶች ጋር ማራቶንን የምትሮጥ ይሆናል።
በወንዶች በኩል በሚካሄደው ውድድር ደግሞ በርቀቱ ከፍተኛ ልምድ ያለው ኢትዮጵያዊ አትሌት ለሚ ብርሃኑ እንደሚሮጥ አወዳዳሪው አካል አስታውቋል። ከ10 ዓመት በላይ ማራቶንን የሮጠው ይህ አትሌት ትልቅ ትኩረት አግኝቷል። ኬንያዊው አትሌት ቲተስ ኪፕሩቶ ጠንካራ ተፎካካሪ ይሆናል ተብሎ ይጠበቃል። ሁለቱ አትሌቶች እርስ በእርሳቸው ለአሸናፊነት ከሚያደርጉት ፉክክር ባለፈ ክብረወሰን ሊያሻሽሉ እንደሚችሉም ከወዲሁ ተገምቷል። የቦታው ክብረወሰን 2.03.39 ሲሆን፤ እ.አ.አ በ2021 በኢትዮጵያዊው የዓለም ቻምፒዮን ታምራት ቶላ ባለፈው ዓመት የተያዘ ነው።
ብርሃን ፈይሳ
አዲስ ዘመን  መስከረም 9/2015 ዓ.ም
በበርካቶች ዘንድ ተወዳጅ በሆነው የሜዳ ቴኒስ ስፖርት ከሁለት አስርት ዓመታት በላይ ለሚሆን ጊዜ ሶስቱ ምርጥ ተጫዋቾች በነበራቸው ፉክከር የስፖርቱን ዓለም ይበልጥ አድምቀውት ቆይተዋል። የሜዳ ቴኒስ ስፖርት የምንጊዜም ኮከብ ተጫዋቹ ሮጀር ፌደረር፣ ራፋኤል ናዳል እና ኖቫክ ጆኮቪች። ከዚህ በኋላ ግን በእነዚህ ኮከቦች አጓጊ የውድድር ዓለም ውስጥ የስፖርት ቤተሰቡ አንዱን እንቁ የሚመለከተው አይሆንም። ምክንያቱ ደግሞ ከሰሞኑ ከተሰሙ የስፖርቱ አለም ከዋክብት ስንብቶች መካከል አንዱ የሜዳ ቴኒስ ኮከቡ ሮጀር ፌደረር ራሱን በቅርቡ ከውድድር እንደሚያርቅ በይፋ በመናገሩ ነው።
የስፖርቱ ዓለም ከዋክብት ለዓመታት ተወዳጅነትን ከተቀዳጁበትና የስፖርት ቤተሰቡን ሲያስፈነድቁ ከቆዩበት ውድድር ራሳቸውን የማግለላቸው ዜና ሲነገር ለደጋፊዎቻቸው አስደንጋጭም አሳዛኝም ነው። ጥቂቶች በጉዳትና ሌሎች የጤና እክሎች ምክንያት ስፖርተኝነታቸው እስከወዲያኛው ሲገታ ሌሎች ደግሞ በዕድሜያቸው ምክንያት ውድድር በቃኝ ይላሉ። የሜዳ ቴኒስ ፈርጡም ፌደረር ከእንግዲህ ይብቃኝ ብሎ ራኬቱን ለመስቀል ወስኗል። የፌደረርን ስንብት ተከትሎም ተቀናቃኙ ራፋኤል ናዳል ‹‹ጓደኛዬና ተፎካካሪዬ፤ ይህ ቀን መቼም ባይመጣ ምኞቴ ነበር፤ ምክንያቱም ይህ ዜና ለእኔ እና ለስፖርት ቤተሰቡ አሳዛኝ ነው›› ሲል ስሜቱን ገልጿል።
ይህ የሜዳ ቴኒስ ቁንጮ ስፖርተኛ ከስፖርቱ ዓለም ለመራቅ መወሰኑን ተከትሎ በርካቶች በቀሪ የህይወት ዘመኑ መልካሙ ሁሉ እንዲገጥመው ምኞታቸውን እየገለጹ ይገኛሉ። እኛም የሮጀር ፌደረርን የስፖርት ህይወት በዛሬው የስፖርት ማህደር አምዳችን ከብዙ በጥቂቱ ልንዳስሰው ወደድን።
ፌደረር በስዊዘርላንድ ባዜል በተባለ ስፍራ እአአ 1981 የተወለደ ሲሆን፤ ለወላጆቹ ሁለተኛውና የመጨረሻው ልጅ ነው። እንደበርካቶቹ ታዳጊዎች በተወለደበት አካባቢ የሜዳ ቴኒስ ስፖርት ኳስ አቀባይ ሆኖ ነው ያደገው። በልጅነቱ ይበልጥ የሚወደውና የሚያዘወትረው የእግር ኳስ፣ ባድሜንተን እና የቅርጫት ኳስ ስፖርቶችን ይሁን እንጂ፤ መክሊቱ ያለው በሜዳ ቴኒስ ስፖርት በመሆኑ አካሉ በቅጡ ሳይጠና ከራኬት ጋር ከመተዋወቅ አልፎ ውድድሮችን ወደማድረግ ተሸጋግሯል።
እአአ በ1996 ፌደረር በ14 ዓመቱ የታዳጊዎች ውድድር ላይ ተሳታፊ በመሆን ተስፋውን ያሳየ ሲሆን፤ ከሁለት ዓመት በኋላ ደግሞ በታዳጊዎች ዘርፍ የዓለም ቁጥር አንድ ተጫዋች ለመሆን በቅቷል። ይህ ብቃቱ ቀስ በቀስ ወደ ፕሮፌሽናል ተወዳዳሪነት በማደግ እአአ በ2003 የዌምብልደን ግራንድ ስላም አሸናፊ በመሆን የስፖርቱን ዓለም ከፍተኛ ስኬት ሊቀላቀል ችሏል። በዚያው ዓመት በተካሄደው የቱር ውድድር ላይም ሰባቱን ተከታታይ ውድድሮች አሸናፊ በመሆን ስኬታማነቱን ይበልጥ ማንጸባረቅ ችሏል።
ቀጣዩ ዓመትም በቴኒስ የዓለም ቀዳሚ ምርጥ ተጫዋቾች መካከል አንዱ መሆን የቻለበት ነው። በአንድ የውድድር ዓመት ሶስት ግራንድ ስላም ውድድሮችን በማሸነፍ ክብረ ወሰኑን ከማትስ ዊላንደር (አአአ 1988) መጋራት ችሏል። ይኸውም ለመጀመሪያ ጊዜ በፕሮፌሽናል የሜዳ ቴኒስ ውድድር የዓለም ቁጥር አንዱ ተጫዋች እንዲሆን አድርጎታል። እአአ 2005 የዌምብልደን እና ዩኤስ ኦፕን አሸናፊ ቢሆንም በሌሎች ሁለት የግራንድ ስላም ውድድሮች ግን ድል ሊቀናው አልቻለም ነበር። ቀጣዮቹ ዓመታትም በተለመደው ሁኔታ በስኬትና በጠንካራ ተፎካካሪነት አለፉ።
እአአ 2008 ግን ፌደረር ካለፉት ጊዜያት ይልቅ በጉዳት የተፈተነበት እንዲሁም የመጀመሪያውን የኦሊምፒክ የወርቅ ሜዳሊያ በጥንድ ያሸነፈበት ዓመት ሆኖለታል። በውድድር ዓመቱ አጋማሽ የገጠመው የጉሮሮ ህመም ለተወሰኑ ውድድሮች መሰናክል ሆኖበታል፣ በዓመቱ መጨረሻ ደግሞ ጀርባው ላይ ጉዳት አስተናግዶ ነበር። እንደዛም ሆኖ ግን የዩኤስ ኦፕን ግራንድ ስላም እንዲሁም በኦሊምፒክ የጥንድ ውድድር አሸናፊ በመሆን ዓመቱን በስኬት አጠናቋል። እአአ የ2012 ኦሊምፒክ በግል የብር ሜዳሊያውን አጥልቋል።
በጉልበት ጉዳት ምክንያት ያለፉትን ሶስት ዓመታት አስቸጋሪ ጊዜያትን ያሳለፈው ፌደረር፤ በውድድር ህይወቱ 6 የአውስትራሊያ ኦፕን፣ 1 የፈረንሳይ ኦፕን፣ 8 ዌምብልደን እንዲሁም 5 ዩኤስ ኦፕን ክብሮችን ማጣጣም የቻለ ስኬታማ ተጫዋች ነው። በዓለም የሜዳ ቴኒስ ፌዴሬሽን ለ310 ተከታታይ ሳምንታት የዓለም ቁጥር አንድ ተጫዋች ሆኖ የቆየው ፌደረር፤ ከእነዚህ መካከል በ237 ለተከታታ ሳምንታት ነበር የበላነቱን መያዙ በክብረወሰንነት የተመዘገበለት።
ፌደረር ከቀናት በፊት እነዚህን ታላላቅ ክብሮች ይዞ ከውድድር ገለል እንደሚል አውጇል። ‹‹ያለፉት ሶስት ዓመታት በጉዳት ምክንያት የተፈተንኩባቸው ናቸው። ወደ ውድድር ለመመለስም ጠንክሬ ስሰራ ቆይቻለሁ። ነገር ግን ሰውነቴ እያስተላለፈልኝ ያለው መልዕክት ግልጽ ነው። አሁን 41 ዓመቴ ነው፤ ከእነዚህ ውስጥ ያለፉትን 24 ዓመታት 1ሺ500 ጨዋታዎች አድርጌያለሁ። ቴኒስ አልመው ከነበረው የበለጠ ነገርን አድርጎልኛል፤ ይሁንና አሁን የተወዳዳሪነት ጊዜዬ የተጠናቀቀ ይመስለኛል። በእርግጥ በርካታ የቴኒስ ውድድሮችን በቀጣይ አደርጋለሁ፤ ነገር ግን የቱር እና የግራንድ ስላም ደረጃ ያላቸው ታላላቅ ውድድሮች ላይ አልሳተፍም›› በማለት ስንብቱን በትዊተር ገጹ ላይ በመለጠፍ ለስፖርት ቤተሰቡ አስታውቋል። በዚህ ሳምንት የሚደረገው የላቨር ካፕም የመሰናበቻ ውድድሩ እንደሚሆንም ገልጿል።
ብርሃን ፈይሳ
አዲስ ዘመን መስከረም 8/2015
የኢትዮጵያ ፕሪሚየርሊግ የ15 ጊዜ ቻምፒዮኑ ክለብ ቅዱስ ጊዮርጊስ (ፈረሰኞቹ) ከአራት ዓመት በኋላ ወደ አፍሪካ ቻምፒዮንስሊግ መድረክ ተመልሰው ኢትዮጵያን እንደሚወክሉ ይታወቃል። በዚህ የአህጉሪቱ ትልቅ የእግር ኳስ መድረክ የሚያደርጉትን ጉዞም ባለፈው መስከረም 01/2015 በድል ጀምረዋል። ፈረሰኞቹ የመጀመሪያውን የቅድመ ማጣሪያ ጨዋታ ባህርዳር ስቴድየም ላይ አድርገው የሱዳኑን ኃያል ክለብ አል ሂላልን በቸርነት ጉግሳ ሁለት ግቦች ታግዘው 2ለ1 ማሸነፋቸው አይዘነጋም።
ፈረሰኞቹ ነገ ከአል-ሂላል ጋር ላለባቸው የመልስ ጨዋታ ወደ ሱዳን መጓዝ ያለባቸው ቢሆንም ከቀናት በፊት አስቀድመው ለካፍ ደብዳቤ ማስገባታቸው ታውቋል። ፈረሰኞቹ የመልስ ጨዋታቸውን ካርቱም ላይ እንዲያደርጉ ቀጠሮ መያዙ የሚታወቅ ሲሆን፣ ከጨዋታው አስቀድሞ በኢትዮጵያ እግርኳስ ፌዴሬሽን በኩል ለካፍ ደብዳቤ ልከዋል። በደብዳቤው መሠረትም ሱዳን አሁን ካለችበት ወቅታዊ የፀጥታ አለመረጋጋት በመነሳት በአገሪቱ አስቸኳይ ጊዜ አዋጅ መታወጁን ተከትሎ ጨዋታውን ሱዳን ላይ ማድረግ ከደህንነት አንፃር ስጋት በመሆኑ ካፍ ጨዋታውን በገለልተኛ ሜዳ እንዲያካሂድ ፈረሰኞቹ ጥያቄ አቅርበዋል።
አል ሂላሎች በተመሳሳይ ባህርዳር ላይ የመጀመሪያውን ጨዋታ ከማድረጋቸው በፊት በሰሜን ኢትዮጵያ ያለውን ጦርነት ምክንያት በማድረግ ካፍ ጨዋታውን ወደ ገለልተኛ ሜዳ እንዲወስደው ጥያቄ አቅርበው ነበር። ይሁን እንጂ ጥያቄያቸው በካፍ ተቀባይነት አላገኘም።
ፈረሰኞቹ ትናንት ረፋድ ላይ ወደ ካርቱም እንደሚያቀኑ የተጠቆመ ሲሆን፣ የሚጓዙትን የ20 ተጫዋቾች ዝርዝርም ይፋ አድርገዋል። በዚህም ግብጠባቂ ቻርልስ ሉክዋጎ፣ ባህሩ ነጋሽ፣ ተከላካይ ምኞት ደበበ፣ ኤድዊን ፊሪምፖንግ፣ ሄኖክ አዱኛ፣ አማኑኤል ተርፋ፣ ረመዳን የሱፍ፣ ደስታ ደሙ፣ ሱሌማን ሐምዲ ናቸው። አማካይ ተጫዋቾች ናትናኤል ዘለቀ፣ ጋቶች ፓኖም፣ በረከት ወልዴ፣ ሀይደር ሸረፋ፣ ዳዊት ተፈራ፣ ቢንያም በላይ፣ ቸርነት ጉግሳ፣ ዳግማዊ አርአያ፣ አብርሀም ጌታቸው ሲሆኑ አጥቂዎች ኢስማኤል ኦሮ አጎሮ፣ ተገኑ ተሾመ መሆናቸው ታውቋል።
ከስብስቡ ጋር ልምምድ ሲሠሩ የሰነበቱት የተቀሩት አምስት ተጫዋቾች ደግሞ ከሌሎች የዕድሜ ዕርከን ከተውጣጡ ተጫዋቾች ጋር በመጪው ቅዳሜ በሚጀምረው የአዲስ አበባ ከተማ ዋንጫ ቡድኑን ወክለው የሚሳተፉ ይሆናል።
የሁለቱን ክለቦች የመልስ ጨዋታ ሱማሌያውያን ዳኞች እንደሚመሩት ከቀናት በፊት ይፋ ያደረገው ካፍ ለፈረሰኞቹ ጥያቄም እስከ ትናንት መልስ አለመስጠቱ የፈረሰኞቹን ጥያቄ እንዳልተቀበለ ማረጋገጫ ሆኗል። የአል ሂላል ደጋፊዎች ክለባቸው በባህርዳሩ ጨዋታ መሸነፉን ተከትሎ የተለያዩ ሰበቦችን በመፍጠር ቅሬታዎችን በማህበራዊ ሚዲያዎች ሲያሰራጩና ሲዝቱ ታይተዋል። ይህም የመልሱን ጨዋታ ለፈረሰኞቹ በሁለት መንገዶች ፈተና ሊሆን እንደሚችል ስጋት ፈጥሯል። አል ሂላል በባህርዳሩ ጨዋታ ቢሸነፍም ፈረሰኞቹ ላይ አንድ ግብ ማስቆጠሩ በመልሱ ጨዋታ ውጤቱን ቀልብሶ ወደ ቀጣይ ዙር የማለፍ ተስፋ አለው። ለዚህም በሜዳውና በደጋፊው ፊት ፈረሰኞቹ ላይ እግር ኳሳዊ ያልሆነ ተፅዕኖ ማሳደሩ እንደማይቀር ስጋት ሆኗል። ፈረሰኞቹ የሚኖረውን ጫና ተቋቁመው በድምር ውጤት ማሸነፍ ከቻሉም ደጋፊዎች ያልተገባ ሁከት ሊፈጥሩ የሚችሉበት ዕድል ጠባብ አይደለም። ይህ ደግሞ ሱዳን አሁን ካለችበት የፀጥታ ሁኔታ አንፃር ለፈረሰኞቹ ስጋት ሊሆን ይችላል።
የፈረሰኞቹ አሠልጣኝ ዘሪሁን ሸንገታ ከባርዳሩ ድል በኋላ ‹‹በመጀመሪያው አጋማሽ ላይ ጥሩ ነበርን፤ ሁለተኛው አጋማሽ ላይ ቀላል ስህተት ሠርተን ሁለት ለአንድ አሸንፈናል። ከሞላ ጎደል በጣም ጥሩ ነው ተጫዋቾቼ የሠሩት።» በማለት ለሶከር ኢትዮጵያ አስተያየት ሰጥተዋል።
ፈረሰኞቹ በመጨረሻ ሰዓት ግብ ማስተናገዳቸው በመልሱ ጨዋታ ጫና ውስጥ እንዳይገቡ ስጋት ቢፈጥርም ወደ ቀጣዩ ዙር ለማለፍ ከተጋጣሚያቸው የተሻለ ዕድል አላቸው። አሰልጣኝ ዘሪሁን ወደ ጨዋታው ሲገቡ ቡድናቸው ግብ እንዳያስተናግድ አስበው እንደነበር ተናግረዋል። ነገር ግን ባለቀ ሰዓት ላይ በትንሽ የመከላከል ቅንጅት በሠሩት ስህተት ግብ አስተናግደዋል። ይህም በመልሱ ጨዋታ ዋጋ ሊያስከፍላቸው እንደሚችል አስተያየት ሰጥተዋል። ይሁን እንጂ ይህን ስጋት ለማስቀረት ፈረሰኞቹ ከባህርዳሩ ጨዋታ የተሻለ ነገር ሠርተው በድምር ውጤት ለማሸነፍ እንደሚዘጋጁ አስረድተዋል። ቅዱስ ጊዮርጊስ ተጋጣሚውን በደርሶ መልስ ውጤት ካሸነፈም በቀጣዩ ዙር ከታንዛንያው ያንግ አፍሪካንስና ከደቡብ ሱዳኑ ዛላን ኤፍሲ ሩምቤክ አሸናፊ ጋር ይጫወታል።
ውድድሩ ሱዳን ላይ መደረግ አለመደረጉ ዛሬ የሚታወቅ ቢሆንም ካፍ ይህን ተጠባቂ ጨዋታ እንዲመሩ አራት የሶማሊያዊ ዳኞች መመደቡም ይታወቃል። ይህን ጨዋታ በመሀል ዳኝነት እንዲመሩ የ29 ዓመቱ ዑማር አብዱልቃድር አርታን የተመረጡ ሲሆን፣ በረዳትነት ዳኝነት ሀምዛ ሀጂ እና ዓሊ መሐመድ በአራተኛ ዳኝነት ደግሞ ሀሰን መሐመድ መመደባቸው ታውቋል። የሊቢያ ዜግነት ያላቸው ጋማል ሳሊ በበኩላቸው የጨዋታው ታዛቢ እንደሚሆኑ ካፍ ይፋ ማድረጉ ይታወሳል።
ቦጋለ አበበ
አዲስ ዘመን  መስከረም 7/2015 ዓ.ም
ካለፉት ጥቂት ዓመታት ወዲህ በኢትዮጵያ ትልቁ የእግር ኳስ ውድድር መድረክ ፕሪሚየርሊግ ተሳታፊ ከመሆን አልፎ ቻምፒዮንና የዋንጫ ተፎካካሪ መሆን የቻለው ፋሲል ከነማ አገሩን ወክሎ በአፍሪካ መድረክ ተሳታፊ ሆኗል። በተለይም አፄዎቹ ካለፉት ሦስት ዓመታት ጀምሮ በአፍሪካ ኮንፌዴሬሽን ዋንጫና ቻምፒዮንስሊግ ውድድሮች አገራቸውን በመወከል በተሳትፎ ደረጃ የተሻለ ስኬት አስመዝግበዋል። በነዚህ ሦስት ዓመታት ሁለት ጊዜ የኮንፌዴሬሽን ዋንጫ ላይ አንድ ጊዜ ደግሞ በቻምፒዮንስሊግ መድረክ መቅረብ ችለዋል። ካቻምና የፕሪሚየርሊጉ ቻምፒዮን በመሆን በአፍሪካ ቻምፒዮንስሊግ ኢትዮጵያን የወከሉት አፄዎቹ አምና ሁለተኛ ሆነው በማጠናቀቅ ዘንድሮ የኮንፌዴሬሽን ዋንጫ ተሳታፊ መሆናቸው ይታወቃል።
በዚህ መድረክ የቅድመ ማጣሪያ የመጀመሪያ ጨዋታቸውን ባለፈው ሳምንት በባህርዳር ስቴድየም ያደረጉት አፄዎቹ ካለፉት ዓመታት የተሻለ አጀማመር አሳይተዋል። አፄዎቹ ባለፈው አርብ የቡሩንዲውን ክለብ ቡማሙሩን 3ለ0 በማሸነፍ ጣፋጭ ድል ያስመዘገቡ ሲሆን፣ ዛሬ የመልሱን ጨዋታ ያከናውናሉ። አለምብርሃን ይግዛው፣ ፍቃዱ አለሙ፣ ታፈሰ ሰለሞን አፄዎቹ የኮንፌዴሬሽን ዋንጫ ጉዟቸውን በድል እንዲጀምሩ ግቦችን ከመረብ ያሳረፉ ተጫዋቾች ናቸው። ባለ ድሉ አሰልጣኝ ኃይሉ ነጋሽም አፄዎቹ በጨዋታው የነበራቸው የበላይነት የጠበቁትና ቡድናቸው ከዚህም የተሻለ ውጤት የማስመዝገብ አቅም እንዳለው ለሶከር ኢትዮጵያ አስተያየት ሰጥተዋል።
አፄዎቹ ዛሬ ከቡማሙሩ ጋር ላለባቸው የመልስ ጨዋታ በአዲስ አበባ ሲዘጋጁ የቆዩ ሲሆን፣ ከቀናት በፊት ጨዋታው ወደ ሚካሄድበት ገለልተኛ አገር ታንዛኒያ አቅንተዋል፡፡ ቡሩንዲ የመልሱን ጨዋታ ለማስተናገድ በካፍ ፍቃድ የተሰጠው ስቴድየም የሌላት በመሆኑ ቡማሙሩ ክለብ አፄዎቹን በገለልተኛ ሜዳ ለመግጠም ተገደዋል። የመልሱ ጨዋታ የሚካሄደው ደግሞ በታንዛኒያ አዛም ኮምፕሌክስ ሜዳ ላይ ነው፡፡ ጨዋታው በገለልተኛ ሜዳ መካሄዱ አፄዎቹ በሜዳቸው በሰፊ ግብ ልዩነት ከማሸነፋቸው ጋር ተደምሮ ወደ ቀጣዩ ዙር ለማለፍ ጥሩ ዕድል እንደሚፈጥርላቸው ይጠበቃል፡፡ አፄዎቹ ይህንን ጨዋታ በድምር ውጤት የሚያሸንፉ ከሆነ በቀጣይ የቱኒዚያውን ሴፋክሲየንን እንደሚገጥሙ አስቀድሞ የወጣው መርሐ ግብር ይጠቁማል።
የፋሲል ከነማ ስፖርት ክለብ ዋና አሰልጣኝ ኃይሉ ነጋሽ ከክለቡ ማህበራዊ ሚዲያ ጋር ባደረጉት ቃለምልልስ ‹‹ባህርዳር ላይ ጨዋታችንን ከማድረጋችን በፊት ከተጫዋቾቼ ጋር ተነጋግረናል። የተነጋገርነውም በተቻለ መጠን በሜዳችንና በደጋፊያችን ፊት ውጤቱን ጨርሰን ለመውጣት የምችለውን ለማድረግ ነበር። በተነጋገርነው መሠረትም እቅዳችንን አሳክተናል። ዛሬ የምናደርገውን ጨዋታም ቢቻል አሸንፈን አለበለዚያም ውጤታችንን አስጠብቀን የምንወጣበትን መንገድ ነው የምናስበው፣ ነገር ግን ዋነኛው አላማችን ቡድናችን ጨዋታውን አሸንፎ ወደሚቀጥለው ዙር እንዲያልፍ ማስቻል ነው። ያንን ለማድረግ ሁላችንም ዝግጁ ነን›› ሲሉ ተናግረዋል፡፡
ከመጀመሪያው ጨዋታ ውጤት አንፃር የዛሬው ጨዋታ ያለቀ ሊመስል ይችላል ያሉት አሰልጣኙ፣ የእግርኳስ ውጤቶች በባህሪያቸው አይታወቁምና ቡድናቸው በጥንቃቄ እንደሚጫወት ገልፀዋል፡፡ በቡድናቸው ቅርፅ ዙሪያ ግን ጨዋታው እስከሚደረግበት ሰዓት ድረስ የተጫዋቾችን ደህንነት ተመልክተው መጨረሻ ላይ እንደሚወስኑ አስረድተዋል፡፡
የቡድኑና አጠቃላይ የተጫዋቾቹ መንፈስ እንዲሁም መነቃቃት ጥሩ ነው ብለው እንደሚያስቡ የገለፁት አሰልጣኙ፣ የመጀመሪያውን ጨዋታ ከማድረጋቸው በፊትም የተጫዋቾቹ የመጫወት ፍላጎትና ውጤት ለማምጣት ያላቸው ተነሳሽነት በጣም ጥሩ እንደነበር አስታውሰዋል። በዛሬው ጨዋታም ያንን መንፈስ ለማስቀጠል በጋራ እየሠሩ እንደሚገኙ ጠቁመዋል፡፡
‹‹በ2015 የውድድር ዘመን ካቀድናቸው ዋነኛ እቅዶች መካከል አንዱ አሁን በምንወዳደርበት የአፍሪካ ኮንፌዴሬሽን ዋንጫ ረዥም የሚባል ጉዞን ማድረግ ነው። በዚህ መነሻም የመጀመሪያውን ዘጠና ደቂቃ በጥሩ ውጤት ጨርሰናል። በቀጣይም የሚኖሩን ጨዋታዎችን በድል በመወጣት በክለቡ የታሪክ መዝገብ ላይ አዲስ ነገር ለማስፈር እናስባለን። ነገር ግን ቅድሚያ የምንሰጠው በእጃችን ላይ ያሉ ጨዋታዎችን በድል ለመቋጨት በትኩረት መንቀሳቀስ ላይ ነው። ይሄንን ለማድረግ ደግሞ በተጫዋቾችም ሆነ በአሰልጣኞች ውስጥ ጥሩ መነቃቃት አለ›› በማለት አሰልጣኙ አስተያየታቸውን ሰጥተዋል፡፡
ባለፉት ዓመታት ለሁለተኛ ጊዜ ኢትዮጵያን በካፍ ኮንፌዴሬሽን ዋንጫ ላይ ቢወክሉም የመጀመሪያዎቹን ቅድመ ማጣሪያ ጨዋታዎች ግን ማለፍ እንዳልቻሉ ይታወሳል፡፡ ዘንድሮ ግን ይህን ታሪክ ለመቀየር ጥሩ አጀማመርና ተነሳሽነት አሳይተዋል፡፡
ቦጋለ አበበ
አዲስ ዘመን  መስከረም 6/2015 ዓ.ም
የ2015 ዓ.ም ቤትኪንግ የኢትዮጵያ ፕሪሚየር ሊግ የ1ኛ ዙር መርሃ ግብር ይፋ ከተደረገ ሰንብቷል። የፊፋና ካፍ የውድድር ሰሌዳዎችን በማየት፣ ለውድድር ዝግጁ የሆኑ ስታዲየሞችን በመገምገም እና የሊጉን ስፖንሰር አስተያየት አካቶ የተዘጋጀውን የ2015 ቤትኪንግ ኢትዮጵያ ፕሪሚየር 1ኛ ዙር(የ15 ሳምንታት) መርሃ ግብር ለፕሪሚየር ሊጉ ተሳታፊ ክለቦች ተልኳል። መስከረም 20/2015 ዓ.ም በባህር ዳር ዓለም አቀፍ ስታዲየም የሚጀምረው ውድድር ለአምስት ሳምንታት በባህር ዳር ቆይታ ካደረገ በኋላ በድሬዳዋ ስታዲየም ከ6ኛ እስከ 10ኛ ሳምንት እንዲሁም በአዳማ ሳይንስና ቴክኖሎጂ ዩኒቨርሲቲ ስታዲየም ከ11ኛ እስከ 15ኛ ሳምንት ሊካሄድ ቀጠሮ እንደተያዘለት ይታወቃል። ይህንንም ተከትሎ በየክልሉ የሚገኙ ክለቦች ባለፉት ዓመታት እንደተለመደው በየአካባቢያቸው እንደ አቋም መፈተሻ የሚጠቀሙበትን የከተማ አቀፍ ውድድር ለማካሄድ ዝግጅታቸውን አጠናቀዋል።
ከእነዚህ ውድድሮች መካከል ትልቅ ትኩረት የሚሰጠውና በፕሪሚየርሊጉ የሚሳተፉ በርካታ ጠንካራ ክለቦችን የሚያፎካክረው የአዲስ አበባ ከተማ ዋንጫ ነው። ዘንድሮ ለ16ኛ ጊዜ የሚካሄደው የአዲስ አበባ ከተማ(ሲቲ ካፕ) ዋንጫ የፊታችን ቅዳሜ እንደሚጀመር ታውቋል። ውድድሩ ኢትዮጵያ ቡና ከኢትዮ ኤሌክትሪክ እንዲሁም ቅዱስ ጊዮርጊስ ከመቻል በሚያደርጉት ጨዋታ እንደሚከፈትም ተረጋግጧል።
የውድድሩ አዘጋጅ የሆነው የአዲስ አበባ እግር ኳስ ፌዴሬሽን ከትንናት በስቲያ ባለ ድርሻ አካላት በተገኙበት በኤልያና ሞል የውድድሩን የዕጣ ማውጣት ሥነ-ሥርዓት አከናውኗል። በዚህም ውድድሩ በሁለት ምድብ ተከፍሎ የሚካሄድ ሲሆን የመክፈቻ ተጋጣሚዎቹም ቅዳሜ በ8፡00 ሰዓት ኢትዮጵያ ቡና ከኢትዮ ኤሌክትሪክ እና በ10፡00 ሰዓት ቅዱስ ጊዮርጊስ ከመቻል እንደሚሆኑ ተጠቁሟል።
ውድድሩ በአዲስ አበባ አበበ ቢቂላ ስታዲየም ሲጀመርም የተመልካቾች የመግቢያ ዋጋም ይፋ ተደርጓል። በዚህም መሠረት ሚስማር ተራ 20 ብር፣ ካታንጋ 30 ብር፣ ከማን አንሼ 50 ብር፣ ጥላፎቅ 100 ብር እና ክቡር ትሪቡን 200 ብር ሆነዋል።
ውድድሩን በምድብ አንድ ተደልድለው ኢትዮጵያ ቡና፣ ኢትዮ ኤሌክትሪክ እንዲሁም በታሪክ ለመጀመሪያ ጊዜ ዘንድሮ በፕሪሚየርሊጉ የሚሳተፈው ለገጣፎ ለገዳዲ ከተማ ያከናውናሉ። በምድብ ሁለት ደግሞ ውድድሩን በርካታ ጊዜ የማሸነፍ ታሪክ ያለውና የአምናው ቻምፒዮን ቅዱስ ጊዮርጊስ፣ መቻል እንዲሁም ከዓመታት በኋላ ወደ ፕሪሚየርሊግ የተመለሰው ኢትዮጵያ መድን መደልደላቸው ታውቋል።
የአዲስ አበባ እግር ኳስ ፌዴሬሽንን በገቢ ለማጠናከር ታስቦና ክለቦችም ለቤትኪንግ ፕሪሚየር ሊጉ ተሳትፏቸው አቋማቸውን በመለካት በኩል እንዲረዳቸው የተዘጋጀው ይኸው ውድድር ጥሩ ፉክክር እየታየበት ባለፉት በርካታ ዓመታት ሲካሄድ ቆይቷል። በዚህም በየክለቦቹ የውድድር ዕድል ያላገኙ ተስፋ ሰጪ ችሎታ ያላቸው ወጣት ተጫዋቾች ራሳቸውን የሚያሳዩበት አጋጣሚን ፈጥሯል።
የዘንድሮውን የአዲስ አበባ ከተማ ዋንጫ ሁሉንም ጨዋታዎች አዲስ ሚዲያ ኔትወርክ የሚዲያ አጋር በመሆን የቀጥታ ስርጭት ሽፋን እንደሚሰጥ ተገልጿል። የአዲስ አበባ ከተማ ዋንጫ የከተማውን እግር ኳስ ፌዴሬሽን ዋነኛ የገቢ ምንጭ ብቻ ሳይሆን፣ የከተማው የአንድነት መገለጫ ሆኖ እንደሚቀጥል የተናገሩት የአዲስ አበባ እግር ኳስ ፌዴሬሽን ፕሬዚዳንት አቶ ደረጄ አረጋ፣ በአበበ ቢቂላ ስታዲየም የሚደረጉ ጨዋታዎችን የመግቢያ ዋጋም ይፋ አድርገዋል። በዚህም መሠረት የመግቢያ ቲኬቶች ከ20 እስከ 200 ብር በአማራጭ መዘጋጀታቸውንና ለስፖርት ወዳዱ ማኅበረሰብ ሲባል ዋጋው ተመጣጣኝ መሆኑን ጠቅሰዋል።
የአዲስ አበባ እግር ኳስ ፌዴሬሽን ይህን ውድድር በየዓመቱ በስፖርቱ ዘርፍ ለሚያካሂዳቸው የልማት ፕሮግራሞች ራሱን በገቢ እንዲችል እና አቅሙን ለማጎልበት፣ የተሳታፊ ክለቦችም የእርስ በእርስ ግንኙነታቸውን ለማጠናከርና ወደ ኢትዮጵያ ፕሪሚየር ሊግ ውድድር ከመግባታቸው በፊት የእራሳቸውን አቋም ለመለካት እንዲችሉ ያካሂደዋል። ውድድሩ በየዓመቱ የተለያዩ አዳዲስ ለውጦችን እያመጣም ተሳታፊ ክለቦች ዳጎስ ያለ ገንዘብ የሚያገኙበት መሆኑ ይታወቃል።
የአዲስ አበባ ከተማ ዋንጫን ቅዱስ ጊዮርጊስ ለ6 ጊዜ በማሸነፍ ቀዳሚው ሲሆን ኢትዮጵያ ቡና ለሦስት ጊዜ፣ ኢትዮ ኤሌክትሪክ ለሁለት ጊዜና ኢትዮጵያ ንግድ ባንክ አንድ ጊዜ አሸናፊ ሆነው ማጠናቀቅ ችለዋል።
ቦጋለ አበበ
አዲስ ዘመን  መስከረም 5/2015 ዓ.ም
የካፍ ኤሊት ኢንስራትክተር አብርሃም መብራቱ የፊፋ የቴክኒክ ኤክስፐርት ሆነው መሾማቸውን የኢትዮጵያ እግር ኳስ ፌዴሬሽን አስታወቀ:: አሰልጣኙ በዚህ ዘርፍ በመመረጥ የመጀመሪያው ኢትዮጵያዊም ሆነዋል::
የቀድሞ የኢትዮጵያ ብሄራዊ ቡድን(ዋልያዎቹ) አሰልጣኝ እንዲሁም የአፍሪካ እግር ኳስ ኮንፌዴሬሽን(ካፍ) ኤሊት ኢንስትራክተር አብርሃም መብራቱ የፊፋ የቴክኒክ ኤክስፐርት ሆነው መሾማቸው ተረጋግጣል:: በአሁኑ ወቅት የፕሪምየር ሊግ ክለብ የሆነውን ባህርዳር ከተማ እግር ኳስ ክለብ አሰልጣኝ የሆኑት ኢንስትራክተር አብርሃም ፊፋ ለቴክኒክ ኤክስፐርትነት ያቀረባቸውን መመዘኛዎች ማለፍ ችለዋል:: በመሆኑም እንደ ሁኔታው በሚታደስ የሁለት ዓመት ኮንትራት የፊፋ የቴክኒክ ኤክስፐርት ሊሆኑ እንደቻሉ የአትዮጵያ እግር ኳስ ፌዴሬሽን በድረገጹ ያስነበበው::
የካፍ መስራች የሆነችው ኢትዮጵያ እንደቀዳሚነቷ በእግር ኳሱ ያለችበት ደረጃ አርኪ ባይሆንም በተለያዩ ባለሙያዎች ግን መወከሏ አልቀረም:: ከእነዚህ ባለሙያዎች መካከል አንዱ የካፍ ኤሊት ኢንስራትክተር አብርሃም መብራቱ ሲሆን፤ አሁን ደግሞ የዓለምን እግር ኳስ በበላይነት በሚመራው ተቋም የማገልገል ዕድል አግኝተዋል:: ይህ ደግሞ በፊፋ በዚህ ዘርፍ የተመረጡ በኢትዮጵያ የመጀመሪያው ኢንስትራክተር አድርጓቸዋል::
ኢንስትራክተር አብርሃም ለቦታው ተመራጭ ያደረጋቸውም በአፍሪካ በኤሊት ኢንስራክተርነት፣ በአፍሪካ ዋንጫ እና መሰል ትልልቅ ውድድሮች በቴክኒክ ጥናት ቡድን አባልነት በሚያደርጉት ተሳትፎ ነው:: በተጨማሪም በአሰልጣኝነት በኤዥያ እና የመን እግር ኳስ ላይ ያላቸው የስራ ልምድ እንደሆነም ነው የተጠቀሰው:: አሰልጣኙ የፊፋ የቴክኒክ ኤክስፐርት በመሆናቸው ከሚሰጣቸው ተግባራት መካከል፤ በኤሊት የእግር ኳስ አሰልጣኝነት፣ በወጣቶች እግር ኳስ፣ በታዳጊዎች እግር ኳስ፣ ለቴክኒክ ዳይሬክተሮች፣ ለኢንስትራክተሮች እና ከእግር ኳስ ጋር ተዛማጅነት ባላቸው ጉዳዮች ዙርያ ስልጠናዎች(ኮርሶችን) ማዘጋጀት ይገኝበታል::
በተጨማሪም ለአባል ሀገራት እና አህጉራዊ ኮንፌዴሬሽኖች በእግር ኳስ ልማት ዙርያ የቴክኒክ ማማከር፤ የአባል ሀገራት የእግር ኳስ ልማት ፕሮግራሞች እና ተግባራትን መከታተል፤ አዲሱ የፊፋ ቴክኒክ ልማት ፕሮግራም ዝግጅት እና አስፈላጊ ሰነዶችን በማዘጋጀት ላይ መሳተፍ እንዲሁም ሌሎች በፊፋ የቴክኒክ ልማት መምሪያ ስር የሚሰጣቸው ተግባራትን መከወንም ይጠቀሳሉ።
ኢንስትራክተር አብርሃም የቀድሞው የወንጂ ስኳር እና ጉምሩክ አሰልጣኝ ሆነው ሰርተዋል:: ከኢትዮጵያ ባለፈም በየመን ብሄራዊ ቡድን አሰልጣኝነትና ስኬታቸው ይታወቃሉ:: ከ22 እና 23 ዓመት በታች ቡድን አሰልጣኝ እና የየመን እግር ኳስ ማህበር የቴክኒክ ዳይሬክተር በመሆንም ሰርተዋል:: ዋናውን የየመን ብሄራዊ ቡድን በመምራትም እአአ በ2019 በተባበሩት አረብ ኤሜሬትስ አዘጋጅነት ለ17ኛ ጊዜ በተካሄደው የእስያ ዋንጫ በታሪክ ለመጀመሪያ ጊዜ ለተሳትፎ እንዲበቃ በማድረግ የቻሉ ሲሆን፤ በዚህም ከፍተኛ አድናቆት አግኝተዋል:: ይህን ተከትሎም የኢትዮጵያ እግር ኳስ ፌዴሬሽን ብሄራዊ ቡድኑን (ዋሊያዎቹን) እንዲያሰለጥኑ በቀረበላቸው ጥሪ መሰረት ወደ ኢትዮጵያ መመለሳቸው ይታወቃል::
የኢትዮጵያ ብሄራዊ ቡድንን በማሰልጠን በቆዩበት ወቅትም ዋልያዎቹ ላለፈው የካሜሩን የአፍሪካ ዋንጫ ከስምንት ዓመት በኋላ ተሳታፊ እንዲሆኑ ትልቅ ሚና ተጫውተዋል:: ይህም በአፍሪካ ዋንጫው ማጣሪያ ዋልያዎቹን እየመሩ ባህርዳር ስቴድየም ላይ ኮትዲቫርን ሁለት ለአንድ በማሸነፍ ያስመዘገቡት ሦስት ነጥብ ከሚጠቀሱ ስኬቶቻው አንዱ ሆኖ ይታወሳል:: ይሁንና አሰልጣኙ ከኢትዮጵያ እግር ካስ ፌዴሬሽን ጋር ዋልያዎቹን ለማሰልጠን ከተስማሙበት ከሁለት ዓመት በላይ ቡድኑን ይዘው መቆየት አልቻሉም:: ከብሄራዊ ቡድን አሰልጣኝነት ከተነሱ በኋላም የኢትዮጵያ ቤትኪንግ ፕሪምየር ሊግ ተሳታፊ የሆነውን ክለብ ሰበታ ከነማን በማሰልጠን ውጤታማ መሆናቸውም ይታወሳል:: አሰልጣኙ በርካታ ክለቦች የሚፈልጓቸው የነበረ ቢሆንም ከሰበታ ከተማ በመልቀቅ የባህርዳር ከተማን ለማሰልጠን በመስማማት አሁንም ድረስ ክለቡን እየመሩ ይገኛሉ::
አሰልጣኙ አሁን ላይ ሀገራቸውን በዓለም አቀፍ ደረጃ ለማስጠራት የሚችሉበት እድል አግኝተዋል:: ይህንን ተከትሎም የኢትዮጵያ እግር ኳስ ፌዴሬሽን የተሰማውን ደስታ ገልጿል:: ኢንስትራክተር አብርሃም መብራቱ በፊፋ በተሰጣቸው አዲሱ ስራቸው ውጤታማ እንዲሆኑም ልባዊ ምኞቱን አስተላልፏል።
ብርሃን ፈይሳ
አዲስ ዘመን  መስከረም 4/2015 ዓ.ም
በአፍሪካ ቻምፒዮንስ ሊግና ኮንፌዴሬሽን ዋንጫ የመጀመሪያ ቅድመ ማጣሪያ ጨዋታቸውን በሜዳቸው ያከናወኑት ፋሲል ከነማና ቅዱስጊዮርጊስ የአፍሪካ መድረክ ጉዟቸውን በድል ጀም ረዋል።
ከአዲስ አመት ዋዜማ አንድ ቀን ቀደም ብሎ ባለፈው አርብ በባህርዳር ስቴድየም የኮንፌዴሬሽን ዋንጫ የመጀመሪያ ቅድመ ማጣሪያ ጨዋታቸውን ያደረጉት አጼዎቹ የቡሩንዲውን ክለብ ቡማሙሩን 3ለ0 በማሸነፍ ጣፋጭ ድል አስመዝግበዋል። አለምብርሃን ይግዛው፣ፍቃዱ አለሙ፣ታፈሰ ሰለሞን አጼዎቹን ለድል ያበቁ ግቦችን ከመረብ ያሳረፉ ተጫዋቾች ናቸው። ባለ ድሉ አሰልጣኝ ሃይሉ ነጋሽ አጼዎቹ በጨዋታው የነበራቸው የበላይነት የጠበቁትና ቡድናቸው ከዚህም የተሻለ ውጤት የማስመዝገብ አቅም እንዳለው ለሶከር ኢትዮጵያ አስተያየት ሰጥተዋል።
አፄዎቹ ከቡማሙሩ ጋር ላለባቸው የመልስ ጨዋታ በአዲስ አበባ ሲዘጋጁ እንደሚቆዩ ትናንት የወጡ መረጃዎች ጠቁመዋል። የመልሱ ጨዋታ የፊታችን ዓርብ እንደሚከናወን ይጠበቃል። አጼዎቹ በአዲሱ አመት ምክንያት የሁለት ቀን እረፍት ካደረጉ በኋላ ወደ አዲስ አበባ ይመጣሉ።ቡሩንዲ የመልሱን ጨዋታ ለማስተናገድ በካፍ ፍቃድ የተሰጠው ስታድየም የሌላት በመሆኑ ቡማሙሩ ክለብ አጼዎቹን በገለልተኛ ሜዳ ለመግጠም ተገደዋል። የመልሱን ጨዋታ የሚካሄደው ደግሞ በታንዛኒያ አዛም ኮምፕሌክስ ሜዳ ላይ ሲሆን የመጫወቻ ሜዳውም ሰው ሰራሽ መሆኑ ተዘግቧል። በዚህም ምክንያት አጼዎቹ ወደ ታንዛኒያ እስከሚያቀኑበት ጊዜ ደረስ በአበበ ቢቂላ ስታዲየም ዝግጅታቸውን ለማድረግ እንደፈለጉ ታውቋል። አፄዎቹ ይህንን ጨዋታ በድምር ውጤት የሚያሸንፉ ከሆነ በቀጣይ የቱኒዚያውን ሴፋክሲየንን እንደሚገጥሙ አስቀድሞ የወጣው መርሐ ግብር ይጠቁማል።
በተመሳሳይ ከትናንት በስቲያ የአፍሪካ ቻምፒዮንስ ሊግ የመጀመሪያ ቅድመ ማጣሪያ ጨዋታቸውን በባህርዳር ስቴድየም ያደረጉት ፈረሰኞቹ አዲሱን አመት በጣፋጭ ድል ጀምረዋል። ፈረሰኞቹ የሱዳኑን ሃያል ክለብ አል ሂላልን ቸርነት ጉግሳ በመጀመሪያው የጨዋታ ጊዜ ባስቆጠራቸው ሁለት ግቦች 2ለ1 አሸንፈዋል።
የፈረሰኞቹ አሠልጣኝ ዘሪሁን ሸንገታ “በመጀመሪያው አጋማሽ ላይ ጥሩ ነበርን ፤ ሁለተኛው አጋማሽ ላይ ቀላል ስህተት ሠርተን ሁለት ለአንድ አሸንፈናል። ከሞላ ጎደል በጣም ጥሩ ነው ተጫዋቾቼ የሠሩት።” በማለት ከድላቸው በኋላ ለሶከር ኢትዮጵያ አስተያየት ሰጥተዋል።
ፈረሰኞቹ በመጨረሻ ሰአት ግብ ማስተናገዳቸው በመልሱ ጨዋታ ጫና ውስጥ እንዳይገቡ ስጋት ቢፈጥርም ወደ ቀጣዩ ዙር ለማለፍ ከተጋጣሚያቸው የተሻለ እድል አላቸው። አሰልጣኝ ዘሪሁን ወደ ጨዋታው ሲገቡ ቡድናቸው ግብ እንዳያስተናግድ አስበው እንደነበር ተናግረዋል። ነገር ግን ባለቀ ሰአት ላይ በትንሽ የመከላከል ቅንጅት በሰሩት ስህተት ግብ አስተናግደዋል። ይህም በመልሱ ጨዋታ ዋጋ ሊያስከፍላቸው እንደሚችል አስተያየት ሰጥተዋል። ይሁን እንጂ ይህን ስጋት ለማስቀረት ፈረሰኞቹ ከባህርዳሩ ጨዋታ የተሻለ ነገር ሠርተው በድምር ውጤት ለማሸነፍ እንደሚዘጋጁ አስረድተዋል። ፈረሰኞቹ የመልስ ጨዋታቸውን የፊታችን መስከረም 8 ቀን 2015 ዓ.ም በአል-ሂላል ስታዲየም ያደርጋሉ። ቅዱስ ጊዮርጊስ ተጋጣሚውን በደርሶ መልስ ውጤት ካሸነፈም በቀጣዩ ዙር ከታንዛንያው ያንግ አፍሪካንስና ከደቡብ ሱዳኑ ዛላን ኤፍሲ ሩምቤክ አሸናፊ ጋር ይጫወታል።
ቦጋለ አበበ
አዲስ ዘመን  መስከረም 3/2015 ዓ.ም
በመጪው የፈረንጆቹ አዲስ ዓመት አጋማሽ በሞሮኮ አስተናጋጅነት ከ23 ዓመት በታች የአፍሪካ ዋንጫ ውድድር ይካሄዳል። በዚህ ውድድር ለመሳተፍ የማጣሪያ ጨዋታዎች ከመጪው ሳምንት ጀምሮ ይከናወናሉ። ሶስት ዙር ባለው በዚህ የማጣሪያ ፍልሚያ ላይም 38 ሀገራት ተካፋይ ናቸው። በዚህ ውድድር የሚሳተፉትም ስምንት አገራት ናቸው። በአፍሪካ ዋንጫው ከአንድ እስከ ሶስት ያለውን ደረጃ ይዘው የሚያጠናቅቁ አገራትም እአአ በ2024 የፓሪስ ኦሊምፒክ ተካፋይ ይሆናሉ።
በአፍሪካ ዋንጫው ለመሳተፍ ዝግጅት እያደረጉ ከሚገኙ ሀገራት መካከል አንዷ ኢትዮጵያ ስትሆን፤ የመጀመሪያውን የማጣሪያ ጨዋታም ከ10 ቀን በኋላ በሜዳዋ አበበ ቢቂላ ስታዲየም ታከናውናለች። ለዚህ የማጣርያ ጨዋታ የቡድኑ አዲስ አሰልጣኝ ሆነው የተሾሙት አጥናፉ ዓለሙ እና ረዳቶቻቸው ለ36 ተጫዋቾች ጥሪ በማድረግ ከነሐሴ 24/2014ዓም ጀምሮ በካፍ የልህቀት ማዕከል ዝግጅት በማድረግ ላይ ይገኛሉ። በኢትዮጵያ ስፖርት አካዳሚም ከመቻል ስፖርት ክለብ ጋር የአቋም መፈተሻ ጨዋታ አድርገዋል። ይሁንና በዋናው ብሄራዊ ቡድን ለቻን ማጣርያ ጨዋታ የተካተቱ፣ በክለቦች አህጉራዊ ተሳትፎ ዝግጅት እና ክለቦች ተጫዋቾች ባለመልቀቃቸው ምክንያት ስብስቡ የተሟላ አልነበረም።
አሁን ግን ጨዋታው ቀናት ብቻ የቀሩት በመሆኑ አሰልጣኙ ለኢትዮጵያ ቡና እግር ኳስ ተጫዋቾች ቡድኑን እንዲቀላቀሉ በድጋሚ ጥሪ አቅርበዋል። እነርሱም ኃይለሚካኤል አደፍርስ፣ ጫላ ተሺታ፣ ብሩክ በየነ እና መሃመድ ኑር ናስር መሆናቸውን ከኢትዮጵያ እግር ኳስ ፌዴሬሽን የተገኘው መረጃ ይጠቁማል። ሌላኛው የክለቡ ተጫዋች አማኑኤል ዮሐንስ እና የወላይታ ድቻ የተከላካይ መስመር ተጫዋቹ ሳሙኤል ተስፋዬ በአዲስ መልክ ጥሪ የቀረበላቸው ተጫዋቾች ሆነዋል።
ከክለቦች ተጫዋቾችን አለመልቀቅ ጋር በተያያዘም አሰልጣኝ አጥናፉ በሰጡት አስተያየት፤ ክለቦች ሀገራዊ ገጽታውን መመልከት እንዳለባቸው ጠቁመዋል። ኢትዮጵያ ባለችበት ነባራዊ የእግር ኳስ ደረጃ ሰፊ የዝግጅት ጊዜ መውሰድና ጨዋታውም በቅርብ ሚደረግ እንደመሆኑ ሀገራዊ ጉዳይን ማስቀደም ተገቢ ነው። ውድድሩ የኦሊምፒክ ውድድር እንደመሆኑ ወጣት ተጫዋቾች በእግር ኳስ ወኪሎች (ኤጀንቶች) የመታየት ዕድላቸው የሰፋ በመሆኑ ራሳቸውን መመልከት እንዳለባቸውም አሰልጣኙ ጥሪያቸውን አስተላልፈዋል።
ቡድኑን በተቀላቀሉና ከተለያዩ ክለቦች ከተሰባሰቡ ተጫዋቾች ጋር በመሆንም ክፍተታቸውን ለመሙላት ዝግጅቱ አተኩሮ እየተሰራ ነው። የአቋም መፈተሻ ጨዋታዎችን በተመለከተ ቡድኑ ከሀገር ውስጥ ክለቦች ጋር የወዳጅነት ጨዋታዎች እያደረገ ሲሆን፤ ከካሜሩን ከ20 ዓመት በታች ብሄራዊ ቡድን ጋር ለመጫወት የሚያስችለውን ሙከራ እየተደረገ መሆኑንም አሰልጣኙ ገልጸዋል። የሚሳካ ከሆነም የተጫዋቾችን ወቅታዊ አቋም እንዲሁም የውድድሩን መንፈስ ለመመልከት መልካም አጋጣሚ እንደሚሆን አስረድተዋል።
እስካሁን ቡድኑን ካልተቀላቀሉት ተጫዋቾች መካከል አንዱ በደቡብ አፍሪካው ክለብ ማሜሎዲ ሰንዳውስ በመጫወት ላይ የሚገኘው አቡበከር ናስር ሲሆን፤ በቅርቡ ተመልሶ ከቡድኑ ጋር ዝግጅቱን ይቀጥላል በሚልም ይጠበቃል። ተጫዋቹ ካለው ልምድና ብቃት አንጻር ውጤቱን የተሻለ ለማድረግ እንዲሁም ለሌሎች ተጫዋቾች ተምሳሌት እንደሚሆንም አሰልጣኙ ተስፋቸውን ገልጸዋል።
የአፍሪካ ዋንጫ ማጣሪያ ፍልሚያ የሚጠብቀው የኢትዮጵያ ከ23 አመት በታች ብሔራዊ ቡድን ከዲሞክራቲክ ሪፐብሊክ ኮንጎ ጋር በሜዳው የሚያደርገው የመጀመሪያ ጨዋታ የፊታችን መስከረም 12 ይካሄዳል።
ብሔራዊ ቡድኑ የመጀመሪያ የደርሶ መልስ ጨዋታውን በሜዳው እንዲያደርግ በእጣ ማውጣት ሥነ-ሥርዓቱ መርሐ-ግብር ተይዞ የነበረ ሲሆን በሀገራችን በካፍ ፍቃድ ያገኘ ሜዳ አለመኖሩን ተከትሎ ጨዋታውን የሚያደርግበት ስታዲየም ጉዳይ አሳሳቢ ሆኖ ቆይቷል። ይሁን እንጂ ከቀናት በፊት የወጡ መረጃዎች እንዳመለከቱት ብሔራዊ ቡድኑ የሜዳ ላይ ጨዋታውን በመዲናችን አዲስ አበባ አበበ ቢቂላ ስታዲየም እንዲያደርግ ፍቃድ አግኝቷል። በዚህም የመጀመሪያ ጨዋታውን መስከረም 12 በደጋፊው ፊት ሲያከናውን የመልስ ጨዋታውን ደግሞ መስከረም 17 ኮንጎ ላይ የሚከውን ይሆናል።
ብርሃን ፈይሳ
አዲስ ዘመን  መስከረም 2 / 2015 ዓ.ም
በደቡብ አፍሪካ (PSL) ሊግ ሶስት ጨዋታዎችን ተቀይሮ አንድ ጨዋታ ደግሞ ቋሚ ተሰላፊ ሆኖ ወደ ሜዳ በመግባት ለክለቡ ማሚሎዲ ሰንዳውንስ በአራት ጨዋታ ሶስት ግቦችን ያስቆጠረው ወጣት ኢትዮጵያዊ ተጫዋች ባለፉት ሳምንታት የደቡብ አፍሪካ መገናኛ ብዙሃንን ትኩረት ስቧል ። ይህ አንጸባራቂ ወጣት ኮከብ የኢትዮጵያ እግር ኳስ የአዲሱ አመት ትልቅ ተስፋም ነው። ከጉቶ ሜዳ ተነስቶ የአፍሪካ እግር ኳስ የወቅቱ መነጋገሪያ የሆነው አቡበከር ናስር።
የሰንዳወንስ ምክትል አሰልጣኝ ሩላኒ ሞኮዬዋና ሰሞኑን ስለዚህ ተስፈኛ ኮከብ በሰጡት አስተያየት እንዲህ አሉ “በአስደናቂ ተጫዋቾች በመከበቡ በቶሎ ለውጥ ማሳየት ይችላል ። ለሁሉ ነገር አዲስ ተጫዋች ስለሆነ በደቡብ አፍሪካ ውስጥ እንዲረጋጋና ሙሉ ብቃቱን እንዲያሳይ ደጋፊዎች ትእግስተኛ ሆነው መጠባበቅ አለባቸው”። አንዳንድ ዘገባዎች አቡበከር በቋንቋ የተነሳ ችግር ውስጥ መግባቱን ያወሱ ቢሆንም ሰሞኑን የተሰራጩ መረጃዎች ተጫዋቹ ሜዳ ውስጥ ከአሰልጣኞች ጋር እንዲግባባ ክለቡ አስተርጓሚ መመደቡን አትተዋል። እንደ ደቡብ አፍሪካው ኪኮፍ መፅሄት ዘገባ አቡበከር ናስር በቀጣይ ጨዋታዎች በሜዳው ውስጥና ከሜዳ ውጭ መነጋገሪያ ሆኖ ይቀጥላል።
አቡበከር ናስር ለሰንዳውንስ የመጀመሪያውን ጨዋታ ያደረገው በቲ ኤስ ጋላክሲ 1ለ0 በተሸነፈበት ጨዋታ ላይ ነበር ። በጨዋታው ከተቀያሪ ወንበር ላይ ተነስቶ በመግባት ለደቂቃዎች ቢጫወትም ውጤቱን የሚቀይር ብቃት ውስጥ አልነበረም ። በሁለተኛው ጨዋታው አሁንም ተቀይሮ በመግባት ደቂቃዎችን የመጫወት እድል አገኘ ። ሜመሎዲ ሰንዳውንስ ተጋጣሚውን ካይዘር ቺፍን 4ለ0 በሆነ ውጤት ሲያሸንፍ በጨዋታው ምርጥ ብቃቱን በማሳየትና አስደናቂ ግብ ማስቆጠር ችሏል። የደቡብ አፍሪካ ሊግን የሚያደምቅና ወደ አውሮፓ ለመሻገር ተስፋ ያለው ተጫዋች ሆኖ በመጠቀስ የአፍሪካን የስፖርት ሚዲያዎች ማነጋገሩን ቀጥሏል። የሰንዳውንስ አሰልጣኞች ከተለያዩ ሚዲያዎች ጋር ባደረጓቸው ውይይቶች በክለባቸው እንደአቡበከር አይነት አዳዲስ ተጫዋቾች በልምምድና ጨዋታዎች ብቃታቸውን እያሻሻሉ በመሄድ ጥሩ ደረጃ ላይ እንደሚደርሱ እምነት እንዳላቸው ተናግረዋል ። 22ኛ ዓመቱን የያዘው አቡበከር በሰንዳውንስ የቢጫና ሰማያዊ 28 ቁጥር ማሊያ ለብሷል ።
አቡበከር ናስር በደቡብ አፍሪካ ከፍተኛ የክለቦች የሊግ ውድድር በመጫወት 5ኛው ኢትዮጵያዊ ነው ። ከእሱ በፊት ፍቅሩ ተፈራ፤ ጌታነህ ከበደ፤ ፍስሐ ይመር በጋሻውና መሀመድ ኢብራሂም በ6 የተለያዩ ክለቦች መጫወት ችለዋል። በተለይ ፍቅሩ ተፈራ በሁለቱ ታላላቅ ክለቦች ኦርላንዶ ፓይሬትስና ሱፕር ስፖርት ዩናይትድ ከመጫወቱም በላይ ለሁለት ጊዜያት የደቡብ አፍሪካ ሊግን በማሸነፍ ከፍተኛውን ውጤት ያስመዘገበ ነው ። ጌታነህ ከበደ ደግሞ በቢድቬስት ዌስትና በፕሪቶሪያ ዩኒቨርሲቲ 19 ጨዋታዎችን በማድረግ በደቡብ አፍሪካው ሊግ 6 ጎሎችን በስሙ አስመዝግቧል ። አቡበከር ከነዚህም ተጫዋቾች የተሻለ ጅማሬ ያሳየ ባለ ተሰጥኦ ወጣት መሆኑን ተከትሎ በርካቶች ከፍ ላለ ስኬት ከወዲሁ አጭተውታል።
አቡበከር ናስር ወደ ደቡብ አፍሪካ ከመሻገሩ በፊት በኢትዮጵያ ቡና የስፖርት ክለብ እኤአ እስከ 2025 የሚቆይበት የኮንትራት ውል ነበረው ። ሰንዳውንስ ሊያዛውረው ከፈለገ በኋላ በውሰት ለሌላ ክለብ በመስጠት ሊያጫውተው አስቦ ነበር ። ስለዚህም ለስድስት ወራት በቡና ስፖርት ክለብ ውስጥ ቆይታ አድርጓል ። የእንግሊዘኛ ቋንቋውንም በዚህ ወቅት ለማሻሻል አስተማሪ ተቀጥሮለት ሁሉ ተሰርቷል። በመጨረሻም ቡና የስፖርት ክለብ በፕሮቶሪያ ለሚያደርገው ቆይታ ወጪውን ከሸፈነለት በኋላ ለሁለት ሳምንታት የሰንዳውንስ ቆይታ አድርጎ በ250ሺ ዩሮ የዝውውር ሂሳብ ለደቡብ አፍሪካው ክለብ ሙሉ በሙሉ ሊፈርም ችሏል ። ከሰንዳውንስ ባሻገር ካይዘር ቺፍ የሚፈልገው ሌላው የደቡብ አፍሪካ ክለብ ነበር ። ኪክኦፍ መፅሄት እንደዘገበው የደቡብ አፍሪካ ክለቦች ሽሚያ ውስጥ ከመግባታቸው በፊት በአልጄሪያና በግብፅ ክለቦች ይፈለግ ነበር። የጆርጅያ ክለብ እና በስፔን ዝቅተኛ ዲዚዮን ያሉ ክለቦች ሊወስዱት ሙከራ እንዳደረጉም አውስቷል ።
አቡበከር ወደ ደቡብ አፍሪካው ክለብ ከመዛወሩ በፊት ከ2014 እስከ 2016 እኤአ በሃረር ከተማ በመጫወት የክለብ ሕይወቱን ጀምሯል ። ከ2016 ጀምሮ ደግሞ ለስድስት ዓመታት በኢትዮጵያ ቡና ስፖርት ክለብ በመጫወት አሳልፏል ። በቡና ቢ ቡድን መጫወት ከጀመረ በኋላ በአጭር ጊዜ ውስጥ ዋና ቡድን ተቀላቅሏል ። ከ23 በላይ የፕሪሚዬር ሊግ ጨዋታዎችን በማድረግ 29 ጎሎችን በስሙ አስመዝግቧል ። በ2021 የኢትዮጵያ ፕሪሚዬር ሊግ ኮከብ ግብ አግቢ ሆኖ በ24 ጎሎች ያሸነፈ ሲሆን ሌሎች የምርጥ ተጨዋች ሽልማቶችንም ተቀዳጅቷል ።
አቡበከር ናስር ባለፉት 3 ዓመታት በዓለም ዋንጫ፤ በአፍሪካ ዋንጫ ማጣሪያዎች፤ በወዳጅነት ጨዋታዎች፤ ዋና ውድድሮች ለብሔራዊ ቡድን 21 ጨዋታዎችን አድርጓል ። 5 ጎሎችንም ከመረብ አሳርፏል። በብሔራዊ ቡድን ማሊያ ካገባቸው ጎሎች ሁለቱም በወዳጅነት ጨዋታዎች ላይ ያስቆጠራቸው ሲሆኑ በባህርዳር ስታድዬም በኡጋንዳና በማላዊ ላይ ነው ። ሌሎች ሁለት ጎሎችን ደግሞ በአፍሪካ ዋንጫ ማጣሪያ በባህርዳር ስታድዬም በማዳጋስካር ላይ እንዲሁም በዓለም ዋንጫ ማጣሪያ ዚምባቡዌ ላይ በሃራሬ ስታዲዬም አስቆጥሯል ።
የደቡብ አፍሪካው ክለብ ሜመሎዲ ሰንዳውንስ በአገሪቱ ከፍተኛ የክለቦች ውድድር ከ15 ጊዜያት በላይ ዋንጫዎችን አሸንፏል ። የአፍሪካ ቻምፒዮንስ ሊግና የአፍሪካ ሱፕር ካፕንም ያሸነፈ ምርጥ ፕሮፌሽናል ክለብም ነው ። ሜመሎዲ ሰንደውንስ በደቡብ አፍሪካ እግር ኳስ በ11 ሚሊዮን ዶላር የዋጋ ተመን ሃብታሙ ክለብ ሲሆን፤ ዋና ባለቤቱ ፓትሪስ ሞትሶፔ ታዋቂ የደቡብ አፍሪካ ቢሊዬነርና የማዕድን ኢንቨስተር ናቸው። መቀመጫውን በፕሪቶሪያ፤ ቲስዋኔ ያደረገው ክለቡ ከተመሰረተ 52 ዓመታትን አስቆጥሯል ። በሰንዳውንስ የ46 ተጨዋቾች ስብስብ አብዛኛዎቹ ደቡብ አፍሪካዊ ቢሆኑም ከምስራቅ አፍሪካና ከደቡብ አሜሪካ ጭምር ፕሮፌሽናሎች ተሰባስበዋል። ከኢትዮጵያ፤ ኬንያ ፤ ኡጋንዳ፤ ኡራጋይ፤ ቺሊና ቦሎቪያ የመረጡ ተጨዋቾች በቡድኑ ይገኛሉ ። ከነዚህ ሁሉ ልቆ ግን አቡበከር በክለቡ ደጋፊዎች የተወደደ ይመስላል።
ቦጋለ አበበ
አዲስ ዘመን መስከረም 1 ቀን 2015 ዓ.ም
ኔልሰን ማንዴላ እንዲህ ብለው ነበር ‹‹ስፖርት ዓለምን የመለወጥ ኃይል አለው ፡፡ ሰዎችን የማስተባበር ፣ የማነቃቃት ኃይል አለው … የዘር መሰናክሎችን ለማፍረስ ከመንግስታት የበለጠ አቅም አለው››፡፡ እናም የቀድሞውን የደቡብ አፍሪካ መሪና የነፃነት ታጋይ ቃል በመቀላቀል የተባበሩት መንግስታትም የ2030 ዘላቂ ልማት አጀንዳ መግለጫ ስፖርት ለልማት፣ ለሰላምና አንድነት ግቦች ለሚጫወተው ሚና ልዩ ቦታና እውቅና ይሰጣል፡፡
ስፖርት በተመሰረተባቸው አዎንታዊ እሴቶች የተነሳ ለአንድነት፣ ለሰላምና ለልማት ሁነኛ መሳሪያ ተደርጎ ይወሰዳል፡፡ በርካታ አገራትም ይህን የስፖርት ትሩፋት በአግባቡ የተጠቀሙበት ብዙ አጋጣሚዎች በታሪክ ይታወቃሉ።
አገራት ብቻም ሳይሆኑ የተባበሩት መንግስታት ድርጅትን የመሳሰሉ ዓለም አቀፍ ተቋማትም ስፖርትን ለአንድነት ይጠቀሙበታል። የደቡብ ሱዳን የእርስ በእርስ ግጭትን ለመፍታት ተመድ ከተጠቀመባቸው ዋነኛ መንገዶች ስፖርት አንዱ ነበር። ስፖርቱን እንደ መፍትሄ ለመጠቀም ምክንያት የነበረው አጋጣሚ ከጥቂት ዓመታት በፊት ለአፍሪካ ዋንጫ ማጣሪያ በደቡብ ሱዳንና በጋቦን መካከል የተደረገው ጨዋታ እንደነበር ብዙዎች አሁንም ድረስ አይረሱትም። ደቡብ ሱዳን ተጋጣሚዋን 1ለ0 ባሸነፈችበት ጨዋታ ውጤቱ በአገሪቱ የእርስ በእርስ ጦርነት የቆሸሸው የአንድነት ስሜት ከተቀበረበት ገንፍሎ እንዲወጣ አደረገ። የአገሪቱ ህዝቦች በብሔር፣ በጎሳ ተመዳድበውና በጠላትነት ተፈራርጀው እርስ በእርስ ከመጋደል በአንድነት ስለ አገራቸው እንዲያዜሙ ያደረገ ክስተት ተፈጠረ። የልዩነት ቀለም ደብዝዞ የአንድነትና የወንድማማችነት ስሜቱን ከፍታ ያስመለከተ ክስተት በተግባር ተገለጸ።
ከስፖርታዊ ድሎች የሚቀዳ ድብቅ የብሔራዊ ስሜት ሲፍለቀለቅ ማየት አዲስ አይደለም። ዛሬ የአንድነት ቀን ነውና የሩቁን ትተን በዚህ ዓመት ብቻ ኢትዮጵያ በተለያዩ ዓለም አቀፍ የስፖርት መድረኮች ባገኘቻቸው ድሎች በፖለቲካ፣ በዘውግና በተሳሳተ ትርክት ተከፋፍለው በማህበራዊ የትስስር ገጾች ዘወትር ሲቆራቆዙ የሚስተዋሉ አካላት ሳይቀሩ ስፖርታዊ ድሎች በፈጠራቸው ስሜቶች እንዴት ወደ አንድነት እንደመጡ አስተውለናል። በነዚህ ድሎች እየተሸረሸረ የመጣው አገራዊ ስሜት እንዴት ገንፍሎ እንደወጣም አንዘነጋውም።
እንዳጋጣሚ ሆኑ ዛሬ የምንሸኘው የ2014 ዓ.ም ኢትዮጵያ ካለፉት በርካታ ዓመታት በተለየ በዓለም አቀፍ የተለያዩ ስፖርት መድረኮች ጣፋጭ ድሎችን ያገኘችበት ነው። ኢትዮጵያ እንዲህ በጦርነት ፈተና ውስጥ በገባችበት ወቅት፣ ሕዝቦቿም በመፈናቀል፣ በንጹሃን ዜጎች ግድያ፣ በኑሮ ውድነትና በፖለቲካ ውጥረት አንድነታቸውን ለመሸርሸር ፈተናዎችን በሚጋፈጡበት ወቅት በስፖርት ያገኘችው ያልተለመደ ስኬት ብዙ ትርጉም አለው። እነዚህ ድሎች በኢትዮጵያ ተስፋ የቆረጡ ተስፋቸው እንዲለመልም ሆኗል፣ ኢትዮጵያዊ አይደለሁም የሚሉ ሳይቀሩ ወደ ኢትዮጵያዊነት ለመመለስ ሲቀምጡ ታይተዋል፣ ክፉዋን የሚመኙም በነዚህ ድሎች አንገታቸውን ደፍተዋል፡፡
ባለፈው መጋቢት በሰርቢያ ቤልግሬድ በተካሄደው የዓለም የቤት ውስጥ አትሌቲክስ ቻምፒዮና ኢትዮጵያ አሜሪካንን አስከትላ አንደኛ ሆና ስታጠናቅቅ የሁልጊዜም የኩራት ምንጭ በሆኑት ብርቅዬ አትሌቶቿ ድል ያልፈነጠዘ የለም። በአፍሪካ ዋንጫ ማጣሪያ ዋልያዎቹ ግብጽን ከ60 ዓመት በኋላ ሲያሸንፉ ስለ ኢትዮጵያ ጮቤ ያልረገጠ፣ ብሔራዊ መዝሙሯ የተለየ ስሜት ያልፈጠረበት የለም። ከወራት በፊት በኦሪገን የዓለም አትሌቲክስ ቻምፒዮና እንዲሁም በኮሎምቢያ ካሊ የወጣቶች አትሌቲክስ ቻምፒዮና ብርቅዬዎቹ አትሌቶች የወርቅ ሜዳሊያ አፍሰው የኢትዮጵያን ስም በዓለም አደባባይ ደጋግመው ሲያስጠሩ በአገሩ ያኮረፈ ሳይቀር ውድድሮችን በጥፍሩ ቆሞ ተመልክቷል። እነዚህ ድሎች ለወትሮው በፖለቲካና ሌሎች ጉዳዮች ተወጥረው የከረሙ መገናኛ ብዙሃን ሳይቀሩ አጀንዳቸው ስፖርትና ስፖርት ብቻ እንዲሆን አድርገዋል። ዘር፣ ሃይማኖት፣ ፖለቲካ፣ አመለካከት፣ ጾታና እድሜ ሳይለይ ሁሉም የማህበረሰብ ክፍል አንድ የሆነበት አጀንዳ ቢኖር እነዚህ ድሎች ናቸው።
እነዚህ ድሎች ኢትዮጵያውያንን በአንድ ያስደሰቱ ብቻ አይደሉም። ድሎቹ በራሳቸው በአንድነት የተገኙ ናቸው። ለነዚህ ድሎች የትኛውም የፖለቲካ ፓርቲ፣ የትኛውም ብሔር፣ የትኛውም ወገን ተጠሪ አይደለም። እነዚህ ድሎች ከመላው ኢትዮጵያ የተውጣጡ እንቁ ስፖርተኞቿ በአንድነት ያስመዘገቧቸው ናቸው። ውጤቶቹም በየትኛውም መንገድ ከመለያየት ይልቅ እንደ አገር አንድ ሆኖ የመቆም ሚስጥሮች ነበሩ።
ከብዙ በጥቂቱ የተጠቀሱት ማሳያዎች ስፖርት አገራዊ አንድነትን ለመፍጠር፣ ሰላምን ለማስፈን ያለውን ጉልህ ድርሻ ለመጠቆም ያህል እንጂ ብዙ መናገርና ብዙ መጻፍ ይቻላል። ስፖርትን ለአንድነትና ለሰላም አሳንስር አድርጎ መጠቀም ኢትዮጵያን ካለችበት በርካታ ችግሮች ለማውጣት የሚደረገው ጥረት በእጅጉ እንደሚረዳ ተገንዝቦ መንግስትም በአግባቡ ሊጠቀምበት እንደሚገባ በዚህ አጋጣሚ ማስታወስም ተገቢ ነው። በተለይም ኢትዮጵያ በዚህ ወቅት ከገጠሟት ፈተናዎች አኳያ በህዝብ ዘንድ ያለውን መተማመን ለማጠንከር፣ ብሔርን መሰረት ያደረጉ ግጭቶች አንድነትን እንዳይሸረሽሩ ድልድይ እንዲሆን የስፖርት ዘርፍን እንደ ቁልፍ መፍትሄ የመጠቀም ጥረት በአዲሱ ዓመት እንደ አዲስ ልንጠቀምበት ይገባል። በተለይም በህዝቦች መካከል መቻቻልን፣ አንድነትን፣ ወንድማማችነትን…የሚሰብኩ የውድድር መድረኮችን ቀርጾ ወደ ተግባር መግባት ቢቻል የሸፈተውን ብሄራዊ ስሜት መመለስ እንደሚቻል በአንድነት ቀን ላይ ልናስብና ልንተገብረው እንደሚገባ ማስታወስ አስፈላጊ ነው።
ቦጋለ አበበ
አዲስ ዘመን ጳጉሜን 5 ቀን 2014 ዓም
ስፖርት ከ19ኛው ክፍለ ዘመን ወዲህ ያደገና በስፋት መዘውተር የጀመረ ዘርፍ መሆኑን የታሪክ ማህደሮች ይነግሩናል። ከዚያ ቀደም በነበረው ጊዜ ከመደበኛ ስራቸው ጎን ለጎን የሁለተኛ ደረጃና የከፍተኛ ትምህርት ተቋም ተማሪዎች እንዲሁም የሰራተኛው መደብ የእረፍት ጊዜያቸውን ለማሳለፍ ነበር ስፖርታዊ ውድድሮችን የሚከውኑት። ከጊዜ በኋላ ግን ስፖርታዊ እንቅስቃሴዎች እየተጠናከሩና ውድድሮችም ሽልማት ማዘጋጀት መጀመራቸውን ተከትሎ የስፖርት ዘርፍን በነጻ የሚያገለግሉና በስፖርተኝነት ሙያ ሕይወታቸውን የሚመሩ በሚል ተለዩ።
መደበኛ ስራቸው ስፖርት ያልሆነ ነገር ግን ለስፖርት ባላቸው ፍቅር የተነሳ ከሜዳ፣ ከመምና ከጂምናዚየም የማይጠፉ ሰዎችም አማተር ስፖርተኞች በሚል ይጠራሉ። ‹‹አማተሪዝም›› የሚለው ቃል ሲተረጎምም በስፖርት፣ በኪነጥበብ አሊያም በሳይንስ ዘርፎች ውስጥ ባለሙያ የነበረ ነገር ግን ከጊዜ በኋላ እንደ ባለሙያ ምንም ዓይነት ገቢና ጥቅማ ጥቅም ሳያገኝ ማገልገልን ያመላክታል። ይህም በስፖርት ዘርፍ ከተለመዱ አሰራሮች መካከል ሲሆን፤ በተለያዩ ስፖርቶች መደበኛ ልምምድና ዝግጅት በማድረግ እንዲሁም በመወዳደርም ጭምር ተካፋይ ናቸው። ተሳትፏቸውም አገርን ወክለው በኦሊምፒክ እስከመወዳደር ይደርሳል።
ይህ ሁኔታ በኢትዮጵያ የተለመደ ባይሆንም በሌላ መልክ መተግበሩ አልቀረም። የኢትዮጵያ ስፖርት ፖሊሲ ዘርፉ በመንግስትና ህዝባዊ አካል እንደሚመራ ያመላክታል። ይህም ማለት መንግስት በበላይነት ቁጥጥር ከማድረግና አቅም የሌላቸውን ማህበራት በበጀት የመደገፍ ኃላፊነት ሲኖርበት ህዝባዊው አካል (የስራ አስፈጻሚ ኮሚቴ አባላት) ደግሞ ስፖርቱን ይመራል። ይኸውም ከህብረተሰቡ መካከል የተመረጡ፣ በስፖርቱ ውስጥ ያለፉ ወይም ስለ ስፖርቱ የሚያውቁ ነጻ አገልጋዮች በእውቀታቸው፣ ገንዘባቸውና በጊዜያቸው ስፖርቱንና ህዝባቸውን ያገለግላሉ። በሌላ በኩል ያለ ምንም ገቢ በገዛ ፈቃዳቸው ታዳጊ ስፖርተኞችን በማሰልጠንና በማብቃት ለክለቦች እንዲሁም ብሄራዊ ቡድኖች ግብዓት የሚሆኑ ስፖርተኞችን የሚያፈሩ በርካታ አገልጋዮችም አሉ።
እንደ ኢትዮጵያ ያሉ አገራት ስፖርት የመልካም ገጽታቸው ምክንያት ሆኗል። ኢትዮጵያ በተለይ የታወቀችበት አትሌቲክስ በዓለም አቀፍ ደረጃ ያስተዋወቃት ከመሆኑም ባለፈ ለበርካታ ዜጎች የስራ እድል በመፍጠር፣ ከስፖርቱ በሚገኘው ገቢም ለሌሎች እንጀራ ሆኖ ያገለግላል። አትሌቶችና አሰልጣኞችም ታዳጊዎችን በማፍራት እንዲሁም በስፖርቱ ስር ያሉ ማህበራትን በማደራጀትና በመምራትም ያልተቆጠበ አገልጋይነታቸውን ያሳያሉ።
ለዚህ ግልጽ ማሳያ የምትሆነው ደግሞ የኢትዮጵያ አትሌቲክስ ፌዴሬሽንን በፕሬዚዳንትነት በማገልገል ላይ የምትገኘው ኮማንደር ደራርቱ ቱሉ ናት። በርካቶች ‹‹አገር›› እያሉ የሚጠሯት ደራርቱ ከአገሯ አልፏ አፍሪካንም በማስጠራት ነበር የስፖርቱን ዓለም ስኬቷን የተቀዳጀችው። ለዓመታት በአትሌትነት ስታሳልፍም ላቧንም እንባዋንም ለአገሯ ያለስስት በማፍሰስ ነበር። በኦሊምፒክ፣ በዓለም አትሌቲክስ ቻምፒዮና እንዲሁም ሌሎች ዓለም አቀፍ ውድድሮች ተካፍላ በማሸነፍና የአገርን ስም እንዲሁም ባንዲራ በበጎ በማስነሳት አገሯን ስታገለግል ኖራለች።
ከስፖርቱ ከራቀች በኋላም ወደ ፌዴሬሽኑ በመምጣት ስፖርቱንና አገሯን በአመራርነት በማገልገል ላይ ትገኛለች። በቅድሚያ በምክትል ፕሬዚዳንትነት ቀጥሎም በፕሬዚዳንትነት ፌዴሬሽኑን በመምራት ላይ የምትገኘው ፍልቅልቋ ደራርቱ አትሌቶችን፣ አሰልጣኞችን፣ ዳኞችን፣ የጽህፈት ቤቱን ሰራተኞች እንዲሁም በስፖርቱ ዙሪያ ያሉ ባለሙያዎችን በልምዷ እንዲሁም በገንዘቧ ስታገለግል ሙሉ ጊዜዋንና ልቧን በመስጠት መሆኑን በርካቶች ይመሰክራሉ። ከአመራርነት ይልቅ እንደ አገልጋይ በልምምድና ውድድር ሜዳዎች አትሌቶችን ከማበረታታትና ከማጽናናት አልፋ እንደ እናት በመንከባከብም ጭምር ወደር የማይገኝላት አገልጋይነቷን አሳይታለች።
ከስፖርቱ ባለፈ በኢንቨስትመንት፣ በበጎ ፈቃደኝነት፣ በአስታራቂነት እንዲሁም ሰላምንና አንድነትን በማስፈን ህዝቧን እስካሁንም በማገልገል ላይ ትገኛለች። ለበርካቶች የስራ እድል በመፍጠር ረገድ በኢንቨስትመንት ተሳታፊ በመሆን ላይ ትገኛለች። ልበ ሩህሩህ በመሆኗም ካዘኑት ጋር ከማዘንና የተሰበሩትን ከማጽናናት ባለፈ የቁሳቁስ እርዳታን በማድረግ በጎ ፈቃደኝነቷንም በተለያዩ ጊዜያት አሳታለች። ሰላምና አንድነትን በመስበክና በማስታረቅ የምትተጋው እንቁ የኢትዮጵያ አትሌቲክስ ፌዴሬሽንን በአመራርነት በማገልገል እጅግ አስመስጋኝ ስራዎችን በመስራት ላይ እንደምትገኝ ይታወቃል።
በዚህም ምክንያት በርካታ እውቅናዎችን ያገኘች ሲሆን፤ በቅርቡ በባህር ዳር ዩኒቨርሲቲ የተሰጣትን የክብር ዶክትሬት እንዲሁም ከቀናት በፊት በበጎ ሰው ሽልማት ላይ ልዩ ተሸላሚ ሆና ካባ ለብሳለች።
ብሔራዊ የስፖርት ፌዴሬሽኖችን መምራት አገርና ህዝብን ለማገልገል ሳይሆን አንዳች ጥቅም የሚገኝበት ስልጣን አድርገው የሚቆጥሩ በርካታ ግለሰቦች ባሉባት አገር ደራርቱ ብዙ ሽኩቻና ሴራዎችን እየታገለች የአገልጋይነት ተምሳሌት ሆናለች። ደራርቱ በፌዴሬሽን አመራርነት ዘመኗ ብዙ ፈተናዎችን ተጋፍጣለች። በስፖርቱ ውስጥ የሚፈጸሙ ሴራዎችን ተመልክታ በዝምታ አላለፈችም። ከአገር ውጤት ይልቅ ለገዛ ጥቅማቸው ቅድሚያ የሚሰጡ ግለሰቦችን ፊት ለፊት ተጋፍጣለች። በጉባኤ ፊት አልቅሳለች። አገርና ህዝብን ለማገልገል የገባችውን ቃል በሴራና በደባዎች ተሸንፋ ምን አገባኝ ብላ አልሸሸችም። ታግላ ትክክል የመሰላትን ነገር አድርጋለች። በዚህም ውጤታማ መሆኗን ሊጠናቀቅ አንድ ቀን በቀረው በዚህ አመት ብቻ በስፖርቱ ስፍር ቁጥር የሌላቸው ዓለም አቀፍ ስኬቶችን በማስመዝገብ በተግባር አሳይታለች። ለዚህም የኢትዮጵያ ህዝብ ለእሷ ትልቅ ክብርና ፍቅር አለው። ዛሬ የአገልጋይነት ቀን እንደመሆኑ ስፖርትና አገልጋይነት ስናስብ ከደራርቱ የተሻለ የአገልጋይነት ተምሳሌት ማንን ማስቀመጥ ይቻላል?
ብርሃን ፈይሳ
አዲስ ዘመን  ጳጉሜን 4/2014
የአንድ ሳንቲም ሁለት ገጽታ ናቸው፤ ስፖርትና ሰላም። ስፖርት ያለ ሰላም ሊከወን አይችልም፤ ሰላምም በስፖርት አውድ ይሰበካል። ከማዝናናት፣ አካላዊና አእምሯዊ ጤንነትን ከመጠበቅ ባለፈ ከተፈጥሮ እና ከሰላም ጋር ባለው ጥብቅ ቁርኝት ምክንያት የተለያዩ መልእክቶችን ለማስተላለፍ ጭምር እጅግ ተመራጭ ዘርፍ ነው። ለዚህም ነው ከአሸናፊነት ፉክክሩ ተመጣጣኝ የሆነ ዋንጫ (ሽልማት) ለስፖርታዊ ጨዋነት የሚበረከተው። ይኸውም ተደጋጋሚ ጥፋት ላላደረሰ፣ ተፎካካሪውን በወዳጅነት ስሜት ለሚያስተናግድ እንዲሁም ሰላማዊ ስፖርትን ለሚተገብር ስፖርተኛ ወይም ቡድን እውቅና የሚሰጥ ነው።
ስፖርት ዓለምን የመለወጥ ኃይል አለው፤ ማህበረሰባዊነትን በማጠናከር እና አብሮነትን በማጎልበት ሰላምን ለማስፈን ይተጋል። ለዚህም ነው የተባበሩት መንግስታት ድርጅት እአአ በ2013 ባካሄደው ጠቅላላ ጉባኤው፤ ዓለም አቀፍ የስፖርት ቀን ለሰላም ግንባታ በሚል እንዲከበር የወሰነው። ዘመናዊው ኦሊምፒክ ለመጀመሪያ ጊዜ እአአ በ1896 በሚያዝያ ወር መጀመሩን ተንተርሶም የስፖርት ለሰላም ግንባታ ዕለት በመላው ዓለም ታስቦ ይውላል። ይህም ብቻም ሳይሆን ተቋሙ ሰላምን ለማስፈንና ለመስበክ ከሚጠቀማቸው መሳሪያዎች መካከል አንዱ ስፖርት ነው። በመገባደድ ላይ ባለው ዓመትም ስፖርት በአካባቢያዊ የአየር ለውጥ ላይ ያለውን በጎ ሚና በማመላከት ተከብሯል።
ዓለም አቀፉ የኦሊምፒክ ኮሚቴ ከመርሆዎቹ ሁሉ አንኳር የሆነው ሃሳቡ ሰላም ሲሆን፤ ሰላምን ባላከበሩና በሰው ልጆች ሕይወት ላይ ያነጣጠሩና አደገኛ ትኩሳቶች ያሉባቸውን አገራት እስከማገድና ከአባልነትም እስከማሰናበት ይደርሳል። ከዚህ ባለፈ ኮሚቴው በተለያዩ ሰው ሰራሽ ምክንያቶች አገራቸውን ጥለው ለስደት የተዳረጉ ሰዎችን በራሱ ባንዲራ በመወከል በታላቁ የውድድር መድረክ ላይ አገራቸውን እንደወከሉት ሌሎች ስፖርተኞች ሁሉ እንዲወዳደሩ በማድረግም አስመስጋኝ ተግባርን ይከውናል።
የዓለም ቋንቋ የሚል ስያሜ የተሰጠው እግር ኳስም ከትኩረት አቅጣጫዎቹ መካከል አንዱ ሰላማዊ የውድድር መድረክ ነው። የእግር ኳስ ጨዋታ ከመጀመሩ አስቀድሞ ተጋጣሚዎቹ ቡድኖች እርስ በእርሳቸው የሚያደርጉት ሰላምታ እንዲሁም አስቀድሞ ሰላማዊነትን የሚያንጸባርቁ ማስታወቂያዎችን ይዞ መገኘትም የስፖርቱን ዓላማ በግልጽ የሚያመላክት ነው። ኢትዮጵያን ጨምሮ በተለያዩ አገራት በሚደረጉ የእግር ኳስ ውድድሮች የጸባይ ዋንጫን ማበርከትም የተለመደ ነው። ስፖርቱን በበላይነት የሚመራው ፊፋም ሰላማዊነትን በወርቃማ ደንቦቹ ላይ በግልጽ አመላክቷል።
በተባበሩት መንግስታት ድርጅት የተቀመጠውን አቅጣጫ እአአ ከ2016 ጀምሮ በመተግበር እንዲሁም ብሄራዊ ፌዴሬሽኖችን፣ ክለቦችንና ተጫዋቾችንም በማስተባበር ይታወቃል። በቀድሞ የእግር ኳስ ተጫዋቾች የተመሰረተና ለትርፍ ያልተቋቋመው እግር ኳስ ለሰላም የሚል ድርጅትም ከፊፋ ጋር በጋራ ይሰራል። ይህ ተቋም እግር ኳስ ለዲፕሎማሲ መሳሪያ እንዲሁም መግባቢያ እንዲሆንም ይሰራል። የሰላም ዋንጫ የሚል ስያሜ የያዘው ሌላኛው ተቋምም በየሁለት ዓመት የወዳጅነት ጨዋታን መሰረት ያደረገ የእግር ኳስ ውድድርም እአአ እስከ 2012 ሲደረግ ቆይቷል።
በአንጻራዊነት ሰላማዊና ከንክኪ የጸዳ እንደሆነ የሚነገርለት የአትሌቲክስ ስፖርትም መተሳሰብና አንድነትን ከአሸናፊነትም በላይ ቅድሚያ የሚሰጠው ጉዳይ ነው። በውድድሮች ላይ ከራሳቸው አሸናፊነት ይልቅ ለተፎካካሪያቸው መልካምነትን ያሳዩና የአንድነትን ዋጋ ያንጸባረቁ ምስጉን አትሌቶችም በየጊዜው ታይተዋል። ዓለም አቀፉ ተቋም ሰላምን በሚመለከቱ ጉዳዮች ከሌሎች አካላት ጋር ከመስራት ባለፈ ለሰላም መስፈን ከፍተኛ ሚና ያላቸው ውድድሮችንም በመደገፍ ይታወቃል። ተፈጥሮን በመንከባከብ እንዲሁም ማህበራዊነትን ማስፋፋት ላይም ይሰራል።
የስፖርት ማህበራትና ሌሎች ተቋማትም ሰላምን ቅድሚያ የሚሰጡት ጉዳይ ሲሆን፤ መቀመጫውን በሞናኮ ያደረገ ‹‹ስፖርትና ሰላም›› የሚልና አላማውም እንደመጠሪያው የሆነ ተቋምም ዓመታትን በስራ ላይ አስቆጥሯል። የዓለም ዋንጫ እየተካሄደ በነበረበት ወቅት ከቡድን አጋሮቹ ጋር በመሆን በአገሩ ለዓመታት የነበረውን የእርስ በእርስ ግጭት እንዲቆም በመማጸን ሰላም እንዲሰፍን በማድረግ ስሙ ከታሪካዊ የእግር ኳስ ከዋክብት መካከል የሰፈረው ኮትዲቯራዊው ዲድየር ድሮግባ ደግሞ ተቋሙን በምክትል ፕሬዚዳንትነት ያገለግላል።
ተቋሙ በየአገራቱ ዓላማውን ለማስረጽ የሚሰራ ሲሆን፤ ስፖርተኞችንም ይሸልማል። እንደሚታወቀው ተገዳዳሪ በሆኑ አካላት መካከል የበላይነትን አሊያም አሸናፊነትን ለመቀዳጀት ሲባል በሚካሄድ ፍልሚያ ለሚሰሩ ጥፋቶች ቢጫ እና ቀይ ካርዶች መመዘዛቸው አይቀሬ ነው። ይሁንና ነጭ ካርድም የስፖርትን ሰላማዊነት የሚያንጸባርቅ እንዲሆን አስተዋውቋል።
የኢትዮጵያን የሰላም ሁኔታ ለመመለስ መንግስት የተለያዩ ስልቶችን እየተከተለ የሚገኝ ቢሆንም ፤ የሰላም ማዕከል በሆነው የስፖርት ዘርፍ ግን ብዙ አልተሰራበትም። በኢትዮጵያ እየገነገነ የመጣው የዘውግ ፖለቲካ ክልሎች በጎሪጥ እንዲተያዩ፤ የኔ ብሔር፣ ያንተ ጎሳ በሚል የጠበበ አስተሳሰብ መገፋፋቱ እየጎላ ሄዷል። ይህን ለአገር ጠንቅ የሆነ እንቅፋት ለመቅረፍ የኢፌዴሪ ሰላም ሚኒስቴር የተለያዩ የሰላም መድረኮችን በማዘጋጀት ጥረት ማድረጉ ይታወቃል። የሚኒስቴሩ ጥረት የስፖርቱን ዘርፍን በተለየ መልኩ መሰረት ማድረግ በጥራትና በፍጥነት ፍሬያማ ማድረግ ላይ ግን የማይካዱ ውስንነቶች አሉ።
በተለይ ደግሞ በአገሪቱ ህዝቦች መካከል መቻቻልን፣ አንድነትን፣ ወንድማማችነትን…የሚሰብኩ የውድድር መድረኮችን ከተለያዩ ባለድርሻ አካላት ጋር ቀርጾ ወደ ተግባር በመግባት ረገድ የተጀመሩ ጥረቶች ተጠናክረው አልቀጠሉም። ለምሳሌ አትሌቲክስ ፌዴሬሽን ለ«ኢትዮጵያችን እንሩጥ» የሚል ሀሳብ የያዘ ውድድር አዘጋጅቶ፤ አንድነት፣ ወንድማማችነት፣ ብሄራዊ ስሜት፣ ባጠቃላይ ኢትዮጵያዊነት የሚያንጸባረቁባቸውን መልዕክቶች በማስተላለፍ የልዩነቱን ግንብ የመናድ አጋጣሚ መፍጠር ይቻላል። እንደ አትሌቲክስ ፌዴሬሽን ሁሉ በሌሎች የስፖርት አይነቶችም አንድነትን፣ ሰላምን የሚያጎሉ ስፖርታዊ ክንውኖች ማዘጋጀት ቢቻል ትርፉ የጎላ እንደሚሆን ይታመናል። ምክንያቱም ስፖርት ሰላምን ለማስፈን ያለውን አቅምና ውጤታማነት በተለያዩ የታሪክ አጋጣሚዎች ለመመልከት ተችሏልና። የዘርፉ የሰላም አለኝታነት ደግሞ በትላልቅ ዓለም አቀፍ ድርጅቶች ጭምር ቅቡልነቱ ያለው መሆኑን በዛሬው የሰላም ቀን ማስታወስ ተገቢ ይሆናል።
ብርሃን ፈይሳ
አዲስ ዘመን  ጳጉሜን 3/2014
አገርን የሚያስጠሩና ህዝባቸውን የሚያኮሩ ስፖርተኞችን ለማፍራት፤ ስልጠና በዘመናዊና ሳይንሳዊ መንገድ ሊቃኝ ይገባዋል። ኢትዮጵያም ይህንኑ መንገድ በመከተልና የስፖርት ማሰልጠኛ አካዳሚዎችን በማቋቋም ከቅርብ ዓመት ወዲህ ጥረት ማድረግ ጀምራለች። በዚህ ረገድ ለአገራችን በርካታ ስፖርቶች ተተኪዎችን በብዛት እያፈራ የሚገኘው የኢትዮጵያ ወጣቶች ስፖርት አካዳሚ ተጠቃሽ ነው። የዛሬው እለት ‹‹የአምራችነት ቀን›› በሚል የተሰየመ እንደመሆኑ ይህን የአገሪቱን ትልቅ የስፖርት አካዳሚ ባለፉት ዓመታት ተተኪ ስፖርተኞችን የማፍራት ጉዞና በአገር ስፖርት ያመጣውን ተጨባጭ ለውጥ እንዳስሳለን።
አካዳሚው ከመንግስት የተሰጠውን ተልዕኮዎች ለመወጣት ተተኪዎችን በማፍራት በርካታ ስራዎችን እየሰራ ይገኛል። እስካሁን ስልጠና መስጠት ከጀመረበት ከ2006 ዓ.ም አንስቶ 669
ሰልጣኞች በተለያዩ ስፖርቶች አስመርቆ ወደተለያዩ ክለቦች አሸጋግራል። 259 ሰልጣኞችን ደግሞ ለብሄራዊ ቡድን ማስመረጥ ችሏል። በዚህም የአካዳሚው ፍሬዎች 33 ሜዳሊያዎች በአህጉር አቀፍ ውድድሮች፣17 ሜዳሊያዎችን ደግሞ በዓለም አቀፍ የውድድር መድረኮች ማስመዝገብ ችለዋል።
አካዳሚው ታዳጊዎችን ከማሰልጠን ባለፈ የአካዳሚ ቆይታቸውን ከማጠናቀቃቸው በፊት በተለያዩ አገርና ዓለም አቀፍ ውድድሮች ላይ በማሳተፍም ውጤታማ ሆኗል። የአካዳሚው ፍሬዎች አትሌቲክስን ጨምሮ በተለያዩ የስፖርት አይነቶች (ወርልድ ቴኳንዶ፣ ብስክሌት፣ ጠረጴዛ ቴኒስ፣ ቅርጫት ኳስ እና ቦክስ) ውጤታማ መሆን ችለዋል። በዚህም የታዳጊዎች የኦሊምፒክ ውድድሮችን ጨምሮ በተለያዩ አህጉራዊ እና ዓለም አቀፋዊ ውድድሮች በሜዳሊያ ሰንጠረዥ የገቡ ብዛት ያላቸው ሰልጣኞችን ለአገር ማበርከት ችሏል። ይህም አካዳሚው ምርጥ ስፖርተኞችን በማፍራት ተልዕኮው በርካታ ውጤታማ ስራዎችን እያከናወነ እንደሚገኝ አንዱ ማሳያ ሆኗል።
አካዳሚው ባለፉት ዓመታት አሰልጥኗቸው ስኬታማ መሆን ከቻሉ ታዳጊ ሰልጣኞች መካከል ስማቸው ነጥሮ የወጣ በርካቶች ናቸው። በአትሌቲክስ ስፖርት በዓለም ወጣቶች ቻምፒዮና የነሃስ ሜዳሊያ ተሸላሚ፣ በሪዮ እና ቶኪዮ ኦሊምፒኮች እንዲሁም በኳታር የዓለም ቻምፒዮና ተሳታፊ፣ በ3ሺ ሜትር መሰናክል እአአ የ2020 የዳይመንድ ሊግ ዋንጫ አሸናፊ እና የኢትዮጵያ የርቀቱን ክብረ ወሰንን ለአምስት ዓመታት ይዞ የቆየው አትሌት ጌትነት ዋለ አካዳሚው ካፈራቸው ስመ ጥርና ስኬታማ ስፖርተኞች ግንባር ቀደሙ ነው።
የአካዳሚውን የአራት ዓመታት ቆይታ ከማጠናቀቁ አስቀድሞ አገሩን በተለያዩ መድረኮች እስከመወከል የደረሰው የዘንድሮው ተመራቂ ኤርሚያስ ግርማም በቅርቡ ትልቅ ስም እያተረፉ ከመጡ የአካዳሚው ፍሬዎች አንዱ ነው። ወጣቱ አትሌት ኤርሚያስ ለቶኪዮ 2020 ኦሊምፒክ በ800 ሜትር እስከ መጨረሻው ማጣሪያ የተጓዘ ሲሆን፤ በኦሪጎን የዓለም ቻምፒዮናም አገሩን ወክሏል። በቅርቡ በተካሄደው ከ20 ዓመት በታች የዓለም ቻምፒዮና የወርቅ እና የነሃስ ሜዳሊያዎችን በማስመዝገብም አካዳሚው ከሚኮራባቸው ውጤታማ አትሌቶች አንዱ መሆን ችሏል።
በዓለም አቀፍ የግማሽ ማራቶን ውድድሮች ላይ ውጤታማ የሆነች አትሌት የአለምዘርፍ የኃላው፣ በቶኪዮ
2020 ኦሊምፒክ በ3ሺ ሜትር መሰናክል የዲፕሎማ ተሸላሚ በዓለም ወጣቶች ኦሊምፒክ የብር ሜዳሊያ ባለቤት እንዲሁም የዳይመንድ ሊግ ተሳታፊዋ አትሌት ዘርፌ ወንድምአገኝም ከአካዳሚው ውጤታማ ፍሬዎች መካከል ይካተታሉ።
በእግር ኳስ ዘርፍም የዋናው ብሄራዊ ቡድን የመጀመሪያ ተሰላፊ ሱሌማን ሃሚድ፤ በሴቶች አረጋሽ ካልሳ፣ ንግስት በቀለ፣ መሳይ ተመስገን፣ ፎዚያ መሀመድ እንዲሁም አርያት ሁዶንግን የመሳሰሉ በርካታ ውጤታማ ተጫዋቾችን ባለፉት ዓመታት ማፍራት ችሏል። በርካታ የአካዳሚው ፍሬዎች ከ17 እና ከ20 ዓመት በታች እና ለዋናው ብሄራዊ ቡድን ተመርጠው በመጫወት ውጤታማ ሰልጣኞችን በሁለቱም ጾታ ማፍራት ተችሏል።
ኢትዮጵያ በኦሊምፒክ መድረክ ከምትታወቅባቸው ስፖርቶች ባሻገር በወርልድ ቴኳንዶም ለመጀመሪያ ጊዜ ስሟ የተጠራው አካዳሚው ባፈራው ሰልጣኝ ነው። ይኸውም በቶኪዮ
2020 ኦሊምፒክ በብቸኝነት የተካፈለውና በሌሎች ዓለም አቀፍ ውድድሮች ውጤታማ የሆነው ሰለሞን ቱፋ ነው። በተመሳሳይ ስፖርት በመላው አፍሪካ ጨዋታዎች አሸናፊዋና ሌላኛዋ ሰልጣኝ ናርዶስ ሲሳይም ስሟ ሳይነሳ አይታለፍም። ሃና ደረጀ እና እንዳሻው አላዩ ደግሞ በቦክስ ስፖርት የአፍሪካ ቻምፒዮና ወርቅ በማምጣት ውጤታማ መሆን የቻሉ የአካዳሚው ተተኪ ስፖርተኞች ናቸው።
በተመሳሳይ በኢትዮጵያ ስፖርት አካዳሚ ስር የተቋቋመውና አሰላ ከተማ የሚገኘው ጥሩነሽ ዲባባ አትሌቲክስ ማሰልጠኛ ማዕከል በርካታ ውጤታማ አትሌቶችን በማፍራት ሳይጠቀስ አይታለፍም። የአገር ውስጥ ክለቦችን ከማጠናከር ባሻገር በኦሊምፒክ፣ በዓለም ቻምፒዮና፣ በአፍሪካ እና የዓለም ታዳጊ ወጣቶች እና ሲኒየር ቻምፒዮናዎች ውጤታማ የሆኑ አትሌቶችን አፍርቷል። ለአብነትም በ3000 ሜትር መሰናክል ሃይለማርያም አማረ፣ ለሜቻ ግርማ፣ ታደሰ ታከለ፣ ሳሙኤል ፍሬው፣ ተስፋዬ አምሳሉ፣ አስማረች ነጋ፤ በ5000/1500/800 ሜትር ሳሙኤል አባተ፣ ወገኔ አዲሱ፣ አዲሱ ይሁኔ፣ ሰንደል ሙሳ፣ ድሪባ ግርማ፣ ደሳለኝ ግርማ፣ አህዛ በርሄ፤ በአጭር ርቀት፤ አደም ሙሳ፣ አህመድ ሙሳ፣ ደረሰ ተስፋዬ፣ ምህረት አሻሞ፣ ዮሀንስ ተፈራ፣ ፅጌ ድጉማ፣ ኤቢሴ ከበደ፤ በዝላይ ደግሞ ኡመድ ኡኩኝ፣ ድሪባ ግርማ፣ ብርሃኑ ሞሲሳ፣ አርያት ዲቦ፤ በውርወራ ብዙነሽ ኡተጌ ፣ ማሙሽ ታዬ ከዚሁ አካዳሚ የተገኙ ፍሬዎች ናቸው።
ብርሃን ፈይሳ
አዲስ ዘመን  ጳጉሜን 2/2014
ስፖርትን በተለይም እግር ኳስን በዘመናችን ከውድድርነት ባለፈ አርቆ አለመመልከት አላዋቂነት ነው፡ ፡ ይህ የዓለማችን ቁጥር አንድ ተወዳጅ ስፖርት እግር ኳስ ተሰባስቦ ቂሪላ ከማልፋት በእጅጉ የተሻገረ ማህበራዊ፣ ኢኮኖሚያዊና ፖለቲካዊ ፋይዳው እየጎላ ስለመምጣቱ የማይረዳ አለ ብሎ ማሰብ አይቻልም፡፡ ዘወትር የትችት ናዳ በሚወርድበት የኢትዮጵያ እግር ኳስ እንኳን ስፖርቱ ከሚፈስበት ረብጣ ገንዘብ አንፃር ውጤቱ አገርን ባይመጥንም ፋይዳው በቀላሉ የሚታይ አይደለም፡፡ በኢትዮጵያ እግር ኳስ ሕዝብ የሚመጥነውን ውጤት ባለማግኘቱ ምክንያት የስፖርቱ ማህበራዊ ፋይዳ ብዙ ጊዜ ጎልቶ ሲነገር አይታይም፡፡ የዛሬው እለት የበጎ ፍቃድ ቀን ነውና በዚህ አጋጣሚ መመስገን ያለባቸው ሁለት የኢትዮጵያ እግር ኳስ ቀንዲሎች የበጎ ፍቃድ ተግባራትና እንቅስቃሴ መነሳቱ የግድ ነው፡፡ ይህም በስፖርቱ እንቅስቃሴ ውስጥ ለሚገኙ ለሌሎች አርአያ ከመሆኑ ባሻገር እንደ አገርም በሌሎች ዘርፎች ትኩረት እንዲሰጠው ያስችላል፡ ፡
በኢትዮጵያ እግር ኳስ ስፖርትና የበጎ ፍቃድ እንቅስቃሴ ጉዳይ ሲነሳ የስፖርት ቤተሰቡ በተመሳሳይ
ድምፅ የሚመሰክረው አንድ ነገር አለ፡፡ ይህም የቅዱስ ጊዮርጊስና ኢትዮጵያ ቡና ክለብ ደጋፊዎች ናቸው፡፡ የሁለቱ ክለብ ደጋፊዎች
በተናጠል በመሰረቱት ማህበርም ይሁን ከማህበራቸው እንቅስቃሴ ውጪ የበጎ ፍቃድ አገልግሎቶችን ለተለያዩ የማህበረሰብ ክፍሎች በመስጠት
ረገድ ከእነሱ ልቆ ሊጠቀስ የሚችል የስፖርት ቤተሰብ የለም፡፡
ቅዱስ ጊዮርጊስና ኢትዮጵያ ቡና እንደ ክለብ የኢትዮጵያ እግር ኳስ ዋልታና ማገር ሆነው ማገልገላቸውና እያገለገሉ እንደሚገኙም
ይታወቃል። ሁለቱ ክለቦች እንደ ተቋም የተለያዩ የበጎ ፍቃድ አገልግሎቶችን ለማህበረሰቡ ያበረክታሉ፡፡ ከዚያ በዘለለ ግን የሁለቱ
ክለብ ደጋፊዎች በማህበራቸው በኩል የሚያደርጉት የበጎ ፍቃድ አገልግሎት በገንዘብ የማይተመን ለሌሎችም ትልቅ ትምህርት የሚሰጥ ነው፡፡
የደጋፊ ማህበራቱ በስራቸው በሚገኙ በርካታ ውብ ደጋፊዎች አማካኝነት ባለፉት በርካታ ዓመታት የስራቸውን ያህል አልተነገረላቸውም
እንጂ በበጎ ፍቃድ አገልግሎት ያላደረጉት ነገር የለም፡፡
የአንጋፋው ክለብ ቅዱስ ጊዮርጊስ ደጋፊዎች በታላቁ የክለባቸው አርማና የኢትዮጵያ ስፖርት አባት ‹‹ዝክረ ይድነቃቸው
ተሰማ›› በሚል በየዓመቱ የደም ልገሳ መርሃግብር ያደርጋሉ፡፡ ሰኔ 17/2010 ዓ.ም ላይ በ9ኛ ዙር የደም ልገሳ መርሀ ግብራቸው
በአንድ ቀን 1025 ዩኒት ደም በማሰባሰብ ግንባር ቀደም የሆኑበት ታሪክ በበጎ ፍቃድ አገልግሎት የሚረሳ አይደለም፡፡ ይህ የበጎ
ፍቃድ ተግባራቸው በየዓመቱም ቀጥላል፡፡ የኢትዮጵያ ቡና ደጋፊዎችም በዚህ ረገድ የተለየ ታሪክ የላቸውም፡፡ ቡናማዎቹ በተለይም በየአመቱ
በሚያካሂዱት የጎዳና ላይ የቤተሰብ የሩጫ ውድድር ላይ የደም ልገሳ መርሃግብርን ጨምሮ በተለያዩ የበጎ ፍቃድ አገልግሎቶችን ለማበርከት
ሁሌም ከፊት ተሰላፊ ናቸው፡፡
የሁለቱ ክለብ ደጋፊዎች በተለይም የኮቪድ-19 ወረርሽኝ ተከስቶ የዓለም ስጋት በነበረበት በዚያ በጨለማ ዘመን በተለያዩ
በጎ ፍቃድ አገልግሎቶች ከማህበረሰቡ ዘንድ የቆሙበት አጋጣሚ ታሪክ የሚዘነጋው አይደለም፡፡ በርካታ ገንዘብ በማዋጣት የሕክምና መገልገያ
ቁሳቁሶችን ገዝተው ድጋፍ ከማድረግ ጀምሮ በየጎዳናው እጅ እያስታጠቡ ማህበረሰቡ ከወረርሽኙ ራሱን እንዲከላከል ተግተው ሰርተዋል፡፡
ግንዛቤ ከማስጨበጥ ስራዎች ጎን ለጎን ገንዘብ እያሰባሰቡ በወረርሽኙ ሳቢያ ድሃው ማህበረሰብ ለችግር እንዳይጋለጥ ጥረዋል፡፡ በዚህም
የብዙዎችን ቀዳዳ ደፍነዋል፣ ለበርካቶችም የእለት ጉርስ ሆነዋል፡፡
ሁለቱ የኢትዮጵያ ሃያላን ክለቦች በሜዳ ላይ ተቀናቃኝ ሆነው ቢታዩም ውብ ደጋፊዎቻቸው በበጎ ፍቃድ አገልግሎት ብዙ የሚያመሳስላቸው
ጉዳይ አለ። ቀደም ሲል ከተጠቀሱት የበጎ ፍቃድ አገልግሎቶች በተጨማሪ የአረጋውያንና አእምሮ ሕሙማን የረድኤት ተቋማትን በተለያየ
ጊዜ መደገፍ መለያቸው ነው። አቅም ለሌላቸው ተማሪዎች የትምህርት መሳሪያ ቁሳቁስ በማሰባሰብ ድጋፍ ከማድረግ ጀምሮ በችግኝ ተከላና
ሌሎች የበጎ ፍቃድ አገልግሎቶችን ለአገር አበርክተዋል። መቀመጫቸው ከሆነችው አዲስ አበባ ውጪም በተለያዩ ከተሞችና ገጠር ጭምር
ዘልቀው የእንቦጭ አረምን ነቅለዋል፣ አንበጣን ለመከላከል ከገበሬው ጋር ሰብል ሰብስበዋል፡፡
በኢትዮጵያ እግር ኳስ ከሁለቱ ታላላቅ ክለቦች ባሻገር በርካታ የከተማ ክለቦች በተለያየ ደረጃ በሚካሄዱ ውድድሮች ተሳታፊ
ናቸው። ይሁን እንጂ ብዙዎቹ ክለቦች ጠንካራ የደጋፊ ማህበር በማቋቋም ረገድ ካለባቸው ክፍተት ጋር ተያይዞ ሊሆን ይችላል ደጋፊዎቻቸው
እምብዛም የበጎ ፍቃድ አገልግሎቶችን ሲያከናውኑ አይስተዋልም። በተለያዩ የኢትዮጵያ ክፍሎች የሚገኙ የበርካታ ክለቦች ደጋፊዎች እንደ
ኢትዮጵያ ቡናና ቅዱስ ጊዮርጊስ ደጋፊዎች ሁሉ በበጎ ፍቃድ አገልግሎቶች ብዙ ነገሮችን የመለወጥ አቅም አላቸው። በየአካባቢያቸው
በተለያየ መልኩ የተቸገሩ የማህበረሰብ ክፍሎችን ህይወት መቀየር ይችላሉ። ጥቂት ቢሆኑም በርካታ ደጋፊዎች ያሏቸው አንዳንድ ክለቦች
ወጥ ሆኖ ባይዘልቅም ጥሩ ጅምር አላቸው። የሚያስተባብር ጠንካራ የደጋፊ ማህበር የመፍጠር አቅም ላይ ሲደርሱም ተጨባጭ ለውጥ
እንደሚያመጡና የእግር ኳስን ትርጉም ከፍ እንደሚያደርጉም ይታመናል። ለዚህ ግን ከሁለቱ የበጎ አድራጎት ተምሳሌቶች ቅዱስ ጊዮርጊስና
ኢትዮጵያ ቡና ደጋፊዎች ብዙ መማር ይጠበቅባቸዋል።
ቦጋለ አበበ
አዲስ ዘመን ማክሰኞ ጳጉሜን 1 ቀን 2014 ዓ.ም
ኢትዮጵያ ከ31 አመታት በኋላ እኤአ 2013 ላይ በደቡብ አፍሪካ አዘጋጅነት በተካሄደው የአፍሪካ ዋንጫ መሳተፏን ተከትሎ በእግር ኳሱ ከፍተኛ መነቃቃት ነበር። የዚያ ትውልድ ታሪካዊ ተጫዋቾችና የዋልያዎቹ አሰልጣኝ የነበሩት ሰውነት ቢሻው ከአፍሪካ ዋንጫው ማግስት በተመሳሳይ ደቡብ አፍሪካ ላይ በተካሄደው የቻን ዋንጫ ላይ ለመጀመሪያ ጊዜ ተሳተፉ። ለዚህ ተሳትፎም የመጨረሻውን የማጣሪያ ጨዋታ ከሩዋንዳ ጋር ከሜዳቸው ውጪ ተፋልመው ማለፋቸው አይዘነጋም። በተለይም በዚያ የመጨረሻ የማጣሪያ ፍልሚያ የዋልያዎቹ ቋሚ ግብ ጠባቂ የነበረው ጀማል ጣሰው ጨዋታው በመለያ ምት እንደሚጠናቀቅ ከአሰልጣኙ ጋር ቀደም ብለው በመግባባት የመለያ ምት የማዳን የተሻለ ብቃት ያለው ግብ ጠባቂ ሲሳይ ባንጫ ተቀይሮ እንዲገባ አደረጉ። ሲሳይም አላሳፈራቸውም። ተቀይሮ ገብቶ ሁለት የመለያ ምቶችን በማዳን ዋልያዎቹን ለመጀመሪያ ጊዜ ለቻን ዋንጫ አበቃቸው።
ከዘጠኝ አመታት በኋላ ዋልያዎቹ በአሰልጣኝ ውበቱ አባተ እየተመሩ
በቀጣይ አመት በአልጄሪያ አዘጋጅነት በሚካሄደው የቻን ዋንጫ ለሦስተኛ ጊዜ ለመሳተፍ ባለፈው ቅዳሜ ከሩዋንዳ አቻቸው ጋር የመጨረሻውን
የዘጠና ደቂቃ ፍልሚያ ከሜዳቸው ውጪ አደረጉ። ዋልያዎቹ ለመጀመሪያ ጊዜ መሳተፍቸውን ያረጋገጡት በተመሳሳይ ሩዋንዳን በሜዳዋ ገጥመው
ሲሳይ ባንጫ ባዳናቸው ሁለት የመለያ ምቶች ነበር። ዘንድሮም ዋልያዎቹ የመጀመሪያውን የማጣሪያ ጨዋታ ከሩዋንዳ ጋር አድርገው ካለ
ግብ አቻ እንደመለያየታቸው ታሪክ ራሱን ይደግማል የሚል ግምት በብዙዎች ዘንድ አድሮ ነበር።
ዋልያዎቹ በቅዳሜው የሩዋንዳ ወሳኝ ፍልሚያ ወደ መለያ ምት አላመሩም እንጂ ያለፈውን ታሪክ በመድገም ወደ ቻን
አምርተዋል። ከቅርብ አመታት ወዲህ በታላላቅ ጨዋታዎች ለዋልያዎቹ ወሳኝ ግቦችን በማስቆጠር ታሪክ እየሠራ ያለው የአጥቂ መስመር
ተጫዋች ዳዋ ሆጤሳ ገና በጨዋታው 22ኛ ደቂቃ ላይ ያስቆጠራት ግብ ኢትዮጵያን በቀጣዩ ጥር በአልጄሪያ አስተናጋጅነት ለሚካሄደው
የአፍሪካ ሀገራት ቻምፒዮንሺፕ (ቻን) ውድድር ለማሳለፍ በቂ ነበረች።
በመጨረሻው ዙር ማጣሪያ ሩዋንዳን የገጠመው ብሔራዊ ቡድናችን ከሜዳው ውጪ ባሳካው ድል በድምር ውጤት 1-0
አሸንፎ የቻን ማጣሪያ ጉዞውን ምንም ሽንፈት እና ጎል ሳያስተናግድ በድል አጠናቋል።
የፌዴሬሽኑ ፕሬዚዳንት እና የጽሕፈት ቤት ኃላፊም በዋልያዎቹ ውጤት የተሰማቸውን ደስታ አጋርተዋል። የፌዴሬሽኑ
ፕሬዚዳንት አቶ ኢሳይያስ ጂራ «ለመላው ኢትዮጵያውያን በተገኘው ውጤት እንኳን ደስ አለን። ይህ ትውልድ ማኩራቱን ቀጥሏል። በቀጣይ
በቻንም ሆነ በሌሎች ውድድሮች ከዚህ የበለጠ ውጤት በማስመዝገብ ማኩራቱን እንደሚቀጥል እምነቴ ከፍ ያለ ነው።» ብለዋል።
ዋና ፀሐፊ አቶ ባሕሩ ጥላሁን በበኩላቸው «ብሔራዊ ቡድናችን ለአልጄሪያው ውድድር በማለፍ ውጤታማ ጉዞውን አስቀጥሏል።
ለመላው የቡድናችን አባላት እና ከቡድናችን ጀርባ ሁሌም ለሚገኘው የኢትዮጵያ ሕዝብ እንኳን ደስ አለን።» የሚል መልዕክት አስተላልፈዋል።
ዋልያዎቹ ከስድስት አመት በፊትም ለሁለተኛ ጊዜ በቻን
ውድድር ላይ በአሰልጣኝ ዮሐንስ ሳህሌ እየተመሩ በጋቦን በተካሄደው ዋንጫ ላይ መሳተፍ ችለዋል። በሁለቱም የተሳትፎ ታሪካቸው ግን
ከምድባቸው ሳያልፉ ቀርተዋል።
ቦጋለ አበበ
አዲስ ዘመን ሰኞ ነሐሴ 30 ቀን 2014 ዓ.ም
“የዋህ፤ ጨዋታ የሚወድ ቡድኑን ከልምምድ በኋላ ማዝናናት ከተፈለገ ከፊት የሚቀድመው የለም፤ ኃይለኛ ተቆጪና ለጸብም ቅርብ ነው” ይላሉ በቅርብ የሚያውቁት። በኢትዮጵያ እግር ኳስ በተጫወተባቸው ክለቦችና በብሔራዊ ቡድን በልምምድ ሜዳ ጭፈራ፣ ጨዋታና ዜማዎች ካሉ እሱ በዚያ አለ ማለት ነው። በቡድን አጋሮቹም ይበልጥ ይወደዳል። ፊቱን አኮሳትሮ ዘቡን ይጠብቃል፤በቁጣ ተከላከዮችን ይመራል፤ሰዓት መግደልና ፍፁም ቅጣት ማዳን የግሉ ነው፤ በአንድ ጨዋታ ከአንድ በላይ ፍጹም ቅጣት ምትና የመለያ ምቶችን ማክሸፍ መለያው ነው። የቀድሞው የኢትዮጵያ ብሔራዊ ቡድን ግብ ጠባቂ ሲሳይ ባንጫ(ቦይሴ)።
ሲሳይ የቻን ውድድር
የማጣሪያ ጨዋታዎች ወቅት
በብዙ ኢትዮጵያውያን ዘንድ
ይታወሳል። ኢትዮጵያ ከ31
አመታት በኋላ እኤአ
2013 ላይ በደቡብ አፍሪካ
አዘጋጅነት በተካሄደው የአፍሪካ
ዋንጫ መሳተፏን ተከትሎ
በእግር ኳሱ ከፍተኛ
መነቃቃት ነበር። የዚያ
ትውልድ ታሪካዊ ተጫዋቾችና
የዋልያዎቹ አሰልጣኝ የነበሩት
ሰውነት ቢሻው ከአፍሪካ
ዋንጫው ማግስት በተመሳሳይ
ደቡብ አፍሪካ ላይ
በተካሄደው የቻን ዋንጫ
ላይ ለመጀመሪያ ጊዜ
ተሳተፉ። ለዚህ ተሳትፎም
የመጨረሻውን የማጣሪያ ጨዋታ
ከሩዋንዳ ጋር ከሜዳቸው
ውጪ ተፋልመው ማለፋቸው
አይዘነጋም። በተለይም በዚያ
የመጨረሻ የማጣሪያ ፍልሚያ
የዋልያዎቹ ቋሚ ግብ
ጠባቂ የነበረው ጀማል
ጣሰው ጨዋታው በመለያ
ምት እንደሚጠናቀቅ ከአሰልጣኙ
ጋር ቀደም ብለው
በመግባባት የመለያ ምት
የማዳን የተሻለ ብቃት
ያለው ግብ ጠባቂ
ሲሳይ ባንጫ ተቀይሮ
እንዲገባ አደረጉ። ሲሳይም
አላሳፈራቸውም።
ተቀይሮ ገብቶ ሁለት የመለያ ምቶችን በማዳን ዋልያዎቹን ለመጀመሪያ ጊዜ ለቻን ዋንጫ አበቃቸው።
ከዘጠኝ አመታት በኋላ ዋልያዎቹ በአሰልጣኝ ውበቱ አባተ እየተመሩ በቀጣይ አመት በአልጄሪያ አዘጋጅነት በሚካሄደው የቻን ዋንጫ ለሶስተኛ ጊዜ ለመሳተፍ ትናንት ከሩዋንዳ አቻቸው ጋር የመጨረሻውን የዘጠና ደቂቃ ፍልሚያ ከሜዳቸው ውጪ አድርገዋል። ዋልያዎቹ ለመጀመሪያ ጊዜ መሳተፍቸውን ያረጋገጡት በተመሳሳይ ሩዋንዳን በሜዳዋ ገጥመው ሲሳይ ባንጫ ባዳናቸው ሁለት የመለያ ምቶች ነበር። ዋልያዎቹ የመጀመሪያውን የማጣሪያ ጨዋታ ከሩዋንዳ ጋር ከሳምንት በፊት አድርገው ካለ ግብ አቻ እንደመለያየታቸው ታሪክ ራሱን ይደግማ የሚል ጉጉት በስፖርት ቤተሰቡ ዘንድ ፈጥራል። በዛሬው የስፖርት ማህደር አምዳችን ሲሳይ ባንጫን እንድናስታውስ ያደረገንም ይህ እውነታ ነው።
ዋልያዎቹ ከ31 አመት በኋላ ወደ 2013ቱ አፍሪካ ዋንጫ ሲመለሱ አዲስ አበባ ላይ ጥምቀት 4 ወሳኙን ድል ከማስመዝገባቸው አስቀድሞ ተጋጣሚያቸው ሱዳን ኦምዱርማን ላይ 5ለ3 ማሸነፏ አይዘነጋም። በዚያ ውዝግቦች በበዙበት ጨዋታም ሲሳይ የዋልያዎቹ የግብ ዘብ ነበረ። በወቅቱ የጨዋታው ዳኛ ዋልያዎቹ ላይ ብዙ በደል ፈጽመዋል። በዚህም ንዴቱን በተለያየ መንገድ ሲገልጽ የነበረው ሲሳይ ነው። ብዙ ግጭቶች ከሜዳ ውጪና ሜዳው ውስጥ ተከስቶ ውጥረት የበዛበት ጨዋታ ነበር ። ሲሳይም በዚህ ነውጥ በበዛበት ጨዋታ በቀይ ካርድ ሰለባ ከሆኑ ተጫዋቾች አንዱ ነበር። በአፍሪካ ዋንጫም በመጨረሻው የናይጄሪያ ጨዋታ የመሰለፈ እድል የተሰጠው ሲሳይ ከሜዳ በቀይ ካርድ ወጥቷል፤ ከገዛ ቡድኑ ተጫዋቾች ጋርም ሲጨቃጨቅ ታይቷል። 2003 የዓመቱ ኮከብ ግብ ጠባቂ የነበረው ሲሳይ በብሄራዊ ቡድን አልተካተተም ነበር።
ከሩዋንዳ ጋር የነበረውን ያን ታሪካዊ የመጨረሻ የማጣሪያ ጨዋታ የዋልያዎቹ ዋና ግብ ጠባቂ የነበረው ጀማል ጣሰው ከሃትሪክ ስፖርት ጋር ባደረገው አንድ ቃለ ምልልስ እንዲህ ሲል ያስታውሰዋል “የእውነት ሰው የሚያደርግህ አጠገብህ ያለው ሰው ነው። አጠገባችን የነበረው ፍቅርና ህብረት ነው ይህን ያመጣው… ከጨዋታው አንድ ቀን በፊት የበረኛ ልምምድ ስንሰራ ሲሳይ ሪጎሬ ሲያድን ጥሩ እንደነበር አይቼው ውስጤ አስቀምጬዋለሁ፣ የጨዋታ ቀን ደረሰ እዚህ 1ለ0 ረታን እዚያ 1ለ0 ተሸነፍንና ወደ መለያ ፍፁም ቅጣት ምት ልንሄድ ነው እያልኩ ነበር፣ ጨዋታው ሊያልቅ 10 ደቂቃ እንደቀረው ከጀርባዬ የነበረውና ተቀይሮ ሊገባ የተዘጋጀው ብርሃኑ ቦጋለ (ፋዲጋ) ነግሮኝ ነበር።
በዚያ ላይ እርሱ ገብቶ ሳላሀዲን ባርጌቾ ሊወጣ ሲል እኔ ወደቅኩ። ፊዚዮቴራፒስቱ ይስሀቅ ሽፈራው መጥቶ ምንድነው ምን ሆንክ ሲለኝ ሲሳይ ባንጫ እንዲገባ ብዬ ነው ስለው ደነገጠ.. ምንም አለመሆኔን ነግሬው ባሰብኩት መንገድ ሲሳይ ባንጫ ተቀይሮ ገባ። ያኔ ከኔነት ስር ወጥተን የህብረት ጉዞ ላይ ስለነበርን ደስ የሚል ጊዜ እንድናሳልፍ አድርጎናል። ለሀገርህ ስትሰራ ከኔነት ወጥተህ ወደ እኛነት መቀየር የግድ ይላል። ያኔም ሲሳይ ገብቶ አሸንፈን ወጣን። እኔ ገብቼ ሪጎሬ ሳላድን ብንሸነፍኮ ማንም አይጠይቀኝም ግን እርሱ ገብቶ ማሸነፋችን ክሬዲቱን ከፍ አድርጎልኛል ሁሌ ይሄ ቢኖር ደስ ይለኛል። መጀመሪያ ህሊናችን ነው የተደሰተው…. ጥቅሙ በኋላ ይመጣል፣ እኛነት ነግሶ በማሸነፋችን የማልረሳው ገጠመኝ ሆኖልኛል። እግር ኳስ ላይ ከእኔነት ወደ እኛነት የተለወጠ ቡድን ያሸንፋል።”
ሲሳይ በዚያ ወሳኝ ጨዋታ ዋልያዎቹን መለያ ምት በማዳን ብቃቱ ቢታደግም በውድድሩ ከቡድኑ ጋር አልተጓዘም። ከዚያ የቻን ማጣሪያ ጨዋታ በኋላ ዋልያዎቹ በአለም ዋንጫ ማጣሪያ ወደ ካላባር አቅንተው ናይጄሪያን ሲገጥሙ በቡድኑ ተጫዋቾች መካከል የነበረው ግጭትና አለመግባባት በቻን ውድድር እንዳላስመረጠው ኋላ ላይ የወጡ መረጃዎች ጠቁመው ነበር።
ሲሳይ ከካላባሩ ጨዋታ በኋላ በብሔራዊ ቡድንም በትልቅ ክለብም ለረጅም ጊዜ ተሰልፎ አልታየም። ዘንድሮ ግን በብሔራዊ ሊግ ለሮቤ ከተማ ተሰልፎ የድል ልምዱንና አቅሙን በመጠቀም ጥሩ ሲንቀሳቀስ ታይቷል። ሮቤ ከተማ በታሪክ ለመጀመርያ ጊዜ ወደ ከፍተኛ ሊግ ሲያድግም ሲሳይ ትልቅ አስተዋጽኦ ነበረው። ከሮቤ ከተማ ጋር ከነበረው ስኬታማ ጉዞ በኋላም ዳግም ለብሔራዊ ቡድን የመሰለፍ ፍላጎት እንዳለው ተናግሯል። የቀድሞው የኢትዮጵያ ብሔራዊ ቡድን ግብ ጠባቂ ሲሳይ ከደደቢት ጋር በ2005 የፕሪምየር ሊግ ቻምፒዮን ከመሆኑ በተጨማሪ አንድ ጊዜ የሊጉ ኮከብ ግብ ጠባቂ ሆኖ ለመመረጥ በቅቷል።
ቦጋለ
አበበ
አዲስ ዘመን ነሃሴ 29/2014
የኢትዮጵያ ታዳጊ ወጣቶች የውሃ ዋና ቻምፒዮና ለመጀመሪያ ጊዜ በቢሾፍቱ ከተማ እየተካሄደ ነው። ውድድሩ ትናንት በመኮንኖች የውሃ ዋና ገንዳ የተጀመረ ሲሆን ክለቦችና ክልሎች ተሳታፊ መሆናቸው ታውቋል።
በተለያዩ
ስፖርቶች በሚካሄዱ የታዳጊ
ወጣቶች ውድድሮች ላይ
ከእድሜ ማጭበርበር ጋር
በተያያዘ የሚስተዋሉ ችግሮችን
በዚህ የውሃ ዋና
ቻምፒዮና ለመቅረፍ አገር
አቀፍ ፌዴሬሽኑ ጠንካራ
ስራዎችን እንዳከናወነ ተገልጿል።
ይህም በቻምፒዮናው በትክክለኛ
እድሜ ታዳጊ ወጣቶች
የውድድር እድል አግኝተው
ራሳቸውን የሚያሳዩበት አጋጣሚን
ለመፍጠር ታስቦ መሆኑ
ተገልጿል።
የኢትዮጵያ
ውሃ ስፖርቶች ፌዴሬሽን
ፕሬዚዳንት ወይዘሮ መሰረት
ደምሱ በቻምፒዮናው የመክፈቻ
ስነስርአት ላይ ባደረጉት
ንግግር፤ በውድድሩ የሚሳተፉ
ታዳጊ ወጣቶች ከዚህ
ቀደም በየትኛውም አገር
አቀፍ ውድድሮች ላይ
የመሳተፍ እድል ያላገኙ
መሆናቸውን አስረድተዋል። ይህም
ውድድሩን የተለየ እንደሚያደርገው
ወይዘሮ መሰረት ተናግረዋል።
ቻምፒዮናው
ኢትዮጵያ በውሃ ዋና
ስፖርት በታዳጊና በወጣቶች
ያላትን እምቅ አቅም
ለመረዳት እንደሚያስችል የጠቆሙት
ወይዘሮ መሰረት፣ በስፖርቱ
ወደ ፊት ኦሊምፒክን
በመሳሰሉ ታላላቅ መድረኮች
ኢትዮጵያን የሚወክሉ ተተኪዎችን
ለማፍራት መሰል ቻምፒዮናዎች
ትልቅ ጥቅም እንዳላቸው
አብራርተዋል። ፌዴሬሽኑም በእድሜ
ረገድ ዘወትር ለሚፈጠሩ
ችግሮች ቀደም ብሎ
ከክልሎችና ከክለቦች ጋር
ተነጋግሮ መግባባት ላይ
በመድረሱ ተወዳዳሪዎች በትክክለኛ
እድሜያቸው ወደ ውድድር
እንደመጡ ገልጸዋል። ፌዴሬሽኑም
ይህን መልካም ጅምር
በማስቀጠል ከባለድርሻ አካላት
ጋር በቅርበት በመስራት
በታዳጊ ወጣቶች ላይ
ጠንካራ ስራ እንደሚሰራ
አክለዋል።
ቻምፒዮናው
በሁለት ምድቦች ተከፍሎ
ታዳጊ ወጣቶችን የሚያፎካክር
ነው። አንደኛው ምድብ
ከአስራ አራት አመት
በታች የሚገኙ ታዳጊዎችን
የሚያፎካክር ሲሆን ሌላኛው
ምድብ ከአስራ ሰባት
አመት በታች ያሉ
ወጣቶች የሚወዳደሩበት ነው።
በዚህም
መሰረት በቻምፒዮናው መክፈቻ
እለት በበርካታ የውድድር
አይነቶች የፍጻሜ ፍልሚያዎች
ተስተናግደዋል። ከአስራ ሰባት
አመት በታች ምድብ
የመቶ ሜትር ነጻ
ቀዘፋ በሁለቱም ጾታ፣የሃምሳ
ሜትር የጀርባ ቀዘፋ
በሁለቱም ጾታ፣ የሁለት
መቶ ሜትር የጀርባ
ቀዘፋ በሁለቱም ጾታ
የፍጻሜ ፉክክር ተካሂዶባቸዋል።
ከአስራ አራት አመት
በታች በሚገኙ ታዳጊዎች
መካከል ደግሞ የመቶ
ሜትር ነጻ ቀዘፋ
በሁለቱም ጾታ፣ የሃምሳ
ሜትር የጀርባና የደረት
ቀዘፋ በሁለቱም ጾታ
ፍጻሜ ያስተናገዱ ፉክክሮች
ናቸው።
ውድድሩ
ዛሬም በቢሾፍቱ መኮንኖች
ክበብ ቀጥሎ ሲውል
በርካታ የፉክክር አይነቶች
ፍጻሜ እንደሚያገኙ የሚጠበቅ
ሲሆን ቻምፒዮናው የፊታችን
ጳጉሜን 2/2014 ይጠናቀቃል።
የኢትዮጵያ
ብሔራዊ ቡድን ዋልያዎቹ
በቻን ማጣሪያ የመጨረሻ
ጨዋታውን ዛሬ ከሩዋንዳ
አቻው ጋር ያደርጋል።
በቻን ማጣሪያ የመጨረሻው
ምእራፍ ላይ የሚገኙት
ዋልያዎቹ፣ ያለፉትን ቀናት
ቆይታ ያደረጉበትን ታንዛንያን
በመልቀቅ ከትናንት በስቲያ
በአዲስ አበባ አድርገው
ወደ ሩዋንዳ ተጉዘዋል።
ኪጋሊ
ዓለም አቀፍ አየር
ማረፍያ ሳደርሱም በስፍራው
በሩዋንዳ የኢትዮጵያ ኤምባሲ
እና የኢትዮጵያ ኮምዩኒቲ
ተወካዮች በመገኘት ለዋልያዎቹ
አቀባበል ያደረጉ ሲሆን፤
በአስፈላጊው ነገር ሁሉ
ከጎናቸው መሆናቸውን እንደገለጹም
ከፌዴሬሽኑ የተገኘው መረጃ
ጠቁሟል።
ዋልያዎቹ
ኪጋሊ ከደረሱ በኋላ
ጨዋታ ወደ ሚያደርግበት
ሁዬ ከተማ የ130
ኪ.ሜ የመኪና
ጉዞ በማድረግ 12:00 ሰአት
ገደማ ከተማው ደርሰው
ማረፊያቸውን ክሬዶ ሆቴል
አድርገዋል።
የኢትዮጵያ
ብሔራዊ ቡድን ትናንት
የመጨረሻ ልምምዱን በሁዬ
ስታዲየም አከናውኖ ዛሬ
ጨዋታውን የሚያደርግ ሲሆን
በመጀመሪያው የማጣሪያ ጨዋታ
1ለ1 ማጠናቀቁ ይታወሳል።
ኢትዮጵያ
ከ31 አመታት በኋላ
እኤአ 2013 ላይ
በደቡብ አፍሪካ አዘጋጅነት
በተካሄደው የአፍሪካ ዋንጫ
መሳተፏን ተከትሎ በእግር
ኳሱ ከፍተኛ መነቃቃት
እንደነበር ይታወሳል። የዚያ
ትውልድ ታሪካዊ ተጫዋቾችና
የዋልያዎቹ አሰልጣኝ የነበሩት
ሰውነት ቢሻው ከአፍሪካ
ዋንጫው ማግስት በተመሳሳይ
ደቡብ አፍሪካ ላይ
በተካሄደው የቻን ዋንጫ
ላይ ለመጀመሪያ ጊዜ
ሲሳተፉ የመጨረሻውን የማጣሪያ
ጨዋታ ከሩዋንዳ ጋር
ከሜዳቸው ውጪ ተፋልመው
ማለፋቸው አይዘነጋም።
ከዘጠኝ አመታት በኋላ ዋልያዎቹ በአሰልጣኝ ውበቱ አባተ እየተመሩ በቀጣይ አመት በአልጄሪያ አዘጋጅነት በሚካሄደው የቻን ዋንጫ ለሶስተኛ ጊዜ ለመሳተፍ ዛሬ ከሩዋንዳ አቻቸው ጋር የመጨረሻውን የዘጠና ደቂቃ ፍልሚያ ከሜዳቸው ውጪ ያደርጋሉ።
ቦጋለ አበበ
አዲስ ዘመን  ነሐሴ 28 /2014
ከኳታሯ ዶሃ የጀመረው ዓመታዊው የዳይመንድ ሊግ ውድድር 85 የሚሆኑ የኦሊምፒክ እና የዓለም ቻምፒዮና የሜዳሊያ አሸናፊዎችን በተለያዩ 13 ከተሞች አፎካክሮ ሊገባደድ ደርሷል። ለአራት ወራት ያህል በበርካታ የአውሮፓ እንዲሁም በአንድ አንድ የሰሜን አሜሪካ፣ እስያ እና አፍሪካ ከተሞች በተለያዩ የአትሌቲክስ ዲሲፕሊኖች ሲደረግ የቆየው ይህ ውድድር ከቀናት በኋላ ይቋጫል። ዛሬ በቤልጂየም ዋና ከተማ ብራሰልስ የሚካሄደውን ውድድር ተከትሎ ከጥቂት ቀናት እረፍት በኋላ በስዊዘርላንድ ዙሪክ የዳይመንድ ሊጉ አጠቃላይ አሸናፊዎች የሚለዩ ይሆናል።
ከመላው ዓለም የተውጣጡትና በተለያዩ ከተሞች ባደረጓቸው ውድድሮች ነጥቦችን ሲሰበስቡ የቆዩት የስፖርቱ ምርጥ አትሌቶች የመጨረሻውንና ወሳኙን ውድድር ዛሬ ያደርጋሉ። ለዚህም የሉዛኑ ሚሞሪያል ቫን ዳም ስታዲየም የመም እና የሜዳ ተግባራት ውድድሮችን ለማስተናገድ ዝግጁ ሆኗል። 14 ዓይነት የአትሌቲክስ ውድድሮች የሚካሄዱ ሲሆን፤ ከእነዚህ መካከል በሆኑት የአጭርና መካከለኛ ርቀት ውድድሮች ላይ ተካፋይ የሆኑት ኢትዮጵያውያን አትሌቶች ለዳይመንድሊጉ አጠቃላይ አሸናፊነት ወደሚያደርጉት ግስጋሴ ይበልጥ እንደሚጠጉ ይጠበቃል።
በሴቶች ዘርፍ ኢትዮጵያውያን አትሌቶች በ3ሺ ሜትር መሰናክል እንዲሁም በ1ሺ500 ሜትር ተካፋይ እንደሚሆኑ ታውቋል። በዓመቱ መልካም የሚባል ብቃት እያሳዩ ያሉት እንዲሁም የዓለም አትሌቲክስ ቻምፒዮናን ጨምሮ በተለያዩ ውድድሮች ላይ ስኬታማ የሆኑ አትሌቶች በሚካፈሉበት በዚህ ውድድር ላይ ኢትዮጵያውያኑ እርስ በእርስ የሚኖራቸው ፉክክር እንደሚበረታም ይጠበቃል።
በ3ሺ መሰናክል በኦሪጎን የዓለም አትሌቲክስ ቻምፒዮና የብር ሜዳሊያ በማጥለቅ በርቀቱ አገሯን ያስጠራችው አትሌት የወርቅውሃ ጌታቸው ተወዳዳሪ ናት። የወርቅውሃ ሞናኮ ላይ ማሸነፏ የሚታወስ ሲሆን፤ በወቅቱ የገባችበት ሰዓትም 9:06.19 ሆኖ ተመዝግቦላታል። የወርቅውሃ በርቀቱ ያላት ፈጣን ሰዓት ደግሞ 8 ደቂቃ ከ54 ሰከንድ ከ61 ማይክሮ ሰከንድ ነው። አትሌቷ ባላት ፈጣን ሰዓት ቀዳሚዋ ስትሆን፤ ከወቅታዊ አቋሟ ጋር ተያይዞም የዛሬውን ውድድር የማሸነፍ ዕድል እንደሚኖራት ይጠበቃል። ተፎካካሪዎቿም ቢሆኑ የሌላ አገር አትሌቶች ሳይሆኑ የአገሯ ልጆች ሊሆኑ እንደሚችሉ ነው የሚገመተው።
ሌላኛዋ የውድድሩ ተጠባቂ አትሌት ደግሞ መቅደስ አበበ ናት። በኦሪጎን የወርቅ ውሃን ተከትላ በመግባት ለአገሯ የነሐስ ሜዳሊያ ያስገኘችው አትሌቷ በዶሃው ዳይመንድ ሊግ ተካፋይ ነበረች። አትሌቷ 8 ደቂቃ ከ56 ሰከንድ ከ08 ማይክሮ ሰከንድ የሆነ የግሏ ፈጣን ሰዓት አላት። ዘርፌ ወንድምአገኝም በዛሬው ውድድር የምትሳተፍ ሌላኛዋ ወጣት አትሌት ናት። አትሌቷ በሞናኮው ዳመንድሊግ ላይ የወርቅውሃን ተከትላ መግባት የቻለች ሲሆን፤ በማይክሮ ሰከንዶች ብቻ ተቀድማም 9:06.63 የሆነ ሰዓት አስመዝግባለች። ይህም በርቀቱን ያስመዘገበችው ፈጣኑ ሰዓቷ ነው።
ኢትዮጵያውያን አትሌቶች በስፋት የሚካፈሉበት ሌላኛው ርቀት ደግሞ 1ሺ500 ሜትር ነው። በዚህ ውድድር ላይ የአሸናፊነት ቅድመ ግምት ያገኘችው አትሌት ደግሞ ፍሬወይኒ ኃይሉ ናት። በዚህ ርቀት በቶኪዮ ኦሊምፒክ እንዲሁም በዩጂኑ የዓለም ቻምፒዮና አገሯን የወከለችው ፍሬወይኒ የዲፕሎማ ባለቤት መሆኗ የሚታወስ ነው። በርቀቱ 3፡56፡28 የሆነ ሰዓት ያላት ይህች አትሌት የውድድሩ አሸናፊ ልትሆን እንደምትችል ይጠበቃል።
ለፍሬወይኒ ፈተና እንደምትሆን የምትጠበቀው አትሌት ደግሞ ድርቤ ወልተጂ ናት። ድርቤ በዛሬው ውድድር ከሚሳተፉ አትሌቶች ከፍሬወይኒ በማይክሮ ሰከንዶች የዘገየ ፈጣን ሰዓት ያላት ሆና የተቀመጠች ሲሆን፤ ባለፈው ወር መጀመሪያ በፖላንድ በተካሄደ የዳይመንድሊግ ውድድር በርቀቱ የቦታውን ክብረወሰን በመስበር ጭምር ማሸነፍ የቻለች አትሌት መሆኗ ይታወቃል። ይህም ድሏን በድጋሚ ብራሰልስ ላይ ለማጣጣም እንደምትሮጥ ተጠባቂ አድርጓታል። አክሱማዊት እምባዬ እና አያል ዳኛቸውም በተመሳሳይ ከፍተኛ የአሸናፊነት ፍልሚያ እንደሚያደርጉ ከሚጠበቁት አትሌቶች መካከል ናቸው።
በወንዶች በኩል ዛሬ በብራሰልስ የሚሮጠው ብቸኛው ኢትዮጵያዊ አትሌት ዮሚፍ ቀጄልቻ ነው። በ5ሺ ሜትር ርቀት የሚሮጠው አትሌቱ ከሁለት ወር በፊት ሮም ላይ በመሮጥ 12:52.10 የሆነ ሰዓት ነበር ያስመዘገበው። አትሌቱ በርቀቱ 12፡46፡79 የሆነ ሰዓት ያለው ሲሆን፤ በዛሬው ውድድርም ለማሸነፍ እንደሚሮጥ ይጠበቃል።
ብርሃን ፈይሳ
አዲስ ዘመን  ነሐሴ 27 /2014
ኢትዮጵያዊቷ ዓለም አቀፍ ዳኛ ሊዲያ ታፈሰ ከ17 ዓመት በታች የሴቶች ዓለም ዋንጫን ለመምራት ከተመረጡ ዳኞች መካከል አንዷ ሆናለች። በህንድ አዘጋጅነት በሚካሄደው ዓለም ዋንጫ 58 ሴት ዳኞች ውድድሩን እንዲመሩ በፊፋ ተመርጠዋል።
የዓለምን እግር ኳስ በበላይነት በሚመራው ፊፋ አዘጋጅነት ከሚካሄዱ ውድድሮች መካከል አንዱ ከ17 ዓመት በታች የሴቶች ዓለም ዋንጫ ነው። ይህ ውድድር በመጪው ጥቅምት/2015ዓም የመጀመሪያ ቀናት አንስቶ የሚካሄድ ሲሆን፤ ጨዋታዎቹን የሚመሩ ዓለም አቀፍ ዳኞችም ከወዲሁ ተሰይመዋል። ፊፋ ይፋ ባደረገው የዳኞች ዝርዝር መሰረት ዳኞቹ ከየአህጉራቱ የእግር ኳስ ማህበራትና ኮንፌዴሬሽኖች የተወጣጡ ሲሆኑ፤ የአፍሪካ እግር ኳስ ኮንፌዴሬሽን (ካፍ) 8 ዳኞችን አስመርጧል። ከእነዚህ ዳኞች መካከል አንዷ ደግሞ ኢትዮጵያን ለበርካታ ጊዜያት በመወከል ዓለም አቀፍ ውድድሮችን መምራት የቻለችው ኢትዮጵያዊቷ ኢንተርናሽናል ዋና ዳኛ ሊዲያ ታፈሰ ናት።
ፊፋ እንዳስታወቀው ከሆነም ለውድድሩ 14 ዋና ዳኞች፣ 28 ረዳት ዳኞች እንዲሁም በቪድዮ ዳኝነት ላይ ተሳታፊ የሚሆኑ 16 ዳኞችን ሰይሟል። በዚህ ውድድር ላይ በቪድዮ የታገዘ ዳኝነት የሚተገበር ሲሆን፤ ፊፋ በእድሜ ገደብ በሚያካሂዳቸው የወጣት ዓለም ዋንጫዎች ቴክኖሎጂውን ሲጠቀም ይህ የመጀመሪያ ጊዜ መሆኑም ነው የታወቀው። ይፋ በሆነው የዳኞች ዝርዝር መሰረትም ከአፍሪካ ሁለት የቪዲዮ ዳኞች (VAR) ተካተዋል። ኢትዮጵያዊቷ ዳኛ ሊዲያ ታፈሰም ከአፍሪካ ከተመረጡ ሁለት የቪዲዮ ዳኞች መካከል አንዷ ሆናለች። ሌላኛዋ የኢስዋቲኒ ዜግነት ያላት ሊቺያ ቪያና የቪዲዮ ዳኝነት ግልጋሎትን ከሊዲያ ጋር የምትሰጥ ይሆናል።
ዓለም አቀፍ ዋና ዳኛ ሊዲያ ታፈሰ በአህጉር እና ዓለም አቀፍ የእግር ኳስ ውድድሮች ላይ ተመራጭ ከሆኑ ዳኖች መካከል አንዷ ስትሆን፤ እአአ በ2019 ፈረንሳይ ባስተናገደችው የሴቶች ዓለም ዋንጫ ላይ ጨዋታዎችን በመምራት ብቃቷን ማስመስከሯ የሚታወስ ነው። በአፍሪካ ዋንጫ፣ በቻን፣ በአፍሪካ የሴቶች ቻምፒዩንስ ሊግ እንዲሁም በሌሎች አህጉራዊ ውድድሮች ላይ ጨዋታዎችን መምራትም ችላለች።
በመድረኩ ለመጀመሪያ ጊዜ በቪዲዮ ቴክኖሎጂ የታገዘ ዳኝነት ሲተገበር በሴቶች እግር ኳስ በተለይም ለሴቶች ዓለም ዋንጫው በስፋት ለመተግበር የልምድ መቅሰሚያ ይሆናል በሚልም ይጠበቃል።
ጨዋታውን ለመምራትም የአፍሪካ እግር ኳስ ኮንፌዴሬሽን (ካፍ) 8 ዳኞችን ያስመረጠ ሲሆን፤ ሁለቱ በዋና ዳኝነት፣ አራቱ በረዳት ዳኝነት እንዲሁም ሁለቱ በቪድዮ ዳኝነት ላይ ተሳታፊዎች ይሆናሉ። በዚህ ውድድር ላይ ብቃታቸውን ማስመስከር የሚችሉ ዳኞችም በመጪው ዓመት በአውስትራሊያ እና ኒውዝላንድ አዘጋጅነት በሚደረገው የሴቶች ዓለም ዋንጫ በቀጥታ የመመረጥ ዕድላቸው የሰፋ እንደሚሆንም ታውቋል።
ከወደ ጅማ በቅርጫት ካስ ተጫዋችነት የተጀመረው የሊዲያ የስፖርቱ ዓለም ጉዞ በመጨረሻም መክሊቷ ከሆነው የእግር ኳስ ዳኝነት ሕይወት ውስጥ አደላድሏታል። በኢትዮጵያ ፕሪምየርሊግ ታሪክ የወንዶች ውድድር ላይ መዳኘት የቻለች የመጀመሪያዋ እንስት ነች። የፊፋ የዳኞች ዝርዝር ውስጥ የተካተተች የመጀመሪዋዋ ምስራቅ አፍሪካዊት እንስትም ነች።
እ.ኤ.አ በ2006 የመጀመሪያ ኢንተርናሽናል ጨወታዋን በአቡጃ ናይጄሪያና ላይቤሪያ ያደረጉትን ጨወታ በዳኝነት መምራት የጀመረችው ሊዲያ፣ 2007ና 2011 የመላው አፍሪካ ጨወታዎች ላይ ዳኝታለች። አራት ተከታታይ የሴቶች አፍሪካ ዋንጫን በዳኝነት አገልግላለች (2012,
2014, 2016,2018)።
የፊፋ ከ17 ዓመት በታች በ2016 ፣ ከ20 ዓመት በታች ደግሞ በ2018 በዳኝነት ተመርጣ ሰርታለች። በ2015 እና 2019 የሴቶች አለም ዋንጫን ዳኝታለች።
በፋርማሲስት ሙያ ተመርቃ የህክምና ዕውቀቷን ያዳበረችው ኢንተርናሽናል ዳኛ ሊዲያ ታፈሰ በሀገርም ሆነ በአህጉር ደረጃ ከባድ የሚባሉ ጨወታዎችን እንድትመራ ኃላፊነት ተጥሎባት በብቃት እየመራች ትገኛለች።
ካፍ ካሜሮን በ2020 ባዘጋጀችው የወንዶች የቻን ውድድርን እንድትዳኝ ሲመርጣት በአህጉራዊ የወንዶች ውድድር ላይ የዳኘች የመጀመሪያዋ አፍሪካዊት ስትሆን፣ ‹‹ዳኝነትን ስጀምር በጣም ከባድ ነበር ምክንያቱም አልፎ አልፎ አንዳንድ ሰዎች ሌሎች ሴቶች በሌሉበት መስክ ለምን ሴት ሆኜ ዳኝነትን ለመምረጥ እንደወሰንኩ ይጠይቁኛል›› ስትል በአንድ ወቅት ከካፍ ኦንላይን ጋር ባደረገችው ቃለ መጠይቅ ተናግራለች።
በመጀመሪያው የሴቶች የአፍሪካ ቻምፒየንስ ሊግ ፍፃሜን ለመዳኘት ካፍ ከባዱን ኃላፊነት ለኢንተርናሽናል ዳኛ ሊዲያ ታፈሰ ሰጥታል። 40 ዓመታት በዘለቀው ሕይወቷ ግማሽ ዕድሜዋን ያሳለፈችው በዳኝነት ህይወት ውስጥ ነው። ፆታዊ ስነ ልቦና ያስከተለባትን ትችት ተቋቁማ ፣ አልበገር ባይነትን በተግባር ማሳየት የቻለችም ለብዙዎች ምሳሌ የሆነች ብርቱ ሴት ነች።
ብርሃን ፈይሳ
አዲስ ዘመን  ነሐሴ 26 /2014
የ2014 ዓም የቤትኪንግ ኢትዮጵያ ፕሪሚየርሊግ ቻምፒዮኑ ክለብ ቅዱስ ጊዮርጊስ በአፍሪካ ቻምፒየንስ ሊግ ውድድር ኢትዮጵያን ወክሎ እንደሚሳተፍ ይታወቃል። ፈረሰኞቹ በአፍሪካ ቻምፒዮንስ ሊግ የቅድመ ማጣሪያ ጨዋታዎችን በአዲስ ዘመን መለወጫ እለት መስከረም 1/2015 ዓ.ም ከሱዳኑ አል-ሂላል ጋር ያደርጋሉ።
ለዚህም ከጨዋታው በፊት የተለያዩ የአቋም መፈተሻና የወዳጅነት ጨዋታዎችን ለማድረግ በያዙት እቅድ መሰረት ትናንት ሁለተኛውን የወዳጅነት ጨዋታ ከሱዳኑ አል ሜሪክ ኤስ.ሲ ክለብ ጋር በቢሾፍቱ ክቡር ይድነቃቸው ተሰማ አካዳሚ አድርገዋል። ከእረፍት በፊት በተቆጠሩ ሦስት ግቦች ተጋጣሚያቸውን መርታት የቻሉት ፈረሰኞቹ በጨዋታው አንድ ግብ ብቻ አስተናግደዋል፡፡
አማኑኤል ተርፋ
በ24ኛው ደቂቃ፣ ቢኒያም በላይ ደግሞ 41ኛ ደቂቃዎች ላይ በጨዋታ ባስቆጠራቸው ግቦች መምራት የቻሉት ፈረሰኞቹ 42ኛ ደቂቃ ላይ ኢስማኤል ኦሮ አጎሮ ባስቆጠራ የፍፁም ቅጣት ምት ግብ መሪነቱን ይዘው የመጀመሪያውን የጨዋታ ክፍለጊዜ አጠናቀዋል፡ ፡ በሁለተኛው አጋማሽ ፈረሰኞቹ ሌሎች ግቦችን ያክላሉ ተብሎ ቢገመትም የኤል ሜሬክን መረብ ዳግም መድረፍ አልቻሉም፡፡ ተጋጣሚያቸው በአንፃሩ ከመጀመሪያው አጋማሽ የተሻለ እንቅስቃሴ በማድረግ 55ኛ ደቂቃ አካባቢ በዜሮ ከመሸነፍ ያዳነችውን ግብ ማስቆጠር ችሎ ጨዋታው 3ለ1 በሆነ ውጤት ተጠናቋል፡፡
ፈረሰኞቹን በምክትል
አሰልጣኝነት
እየመሩ
ለቤትኪንግ
የኢትዮጵያ
ፕሪሚየርሊግ
ቻምፒዮንነት
ክብር
ያበቁት
አሠልጣኝ
ዘሪሁን
ሸንገታ
ከቀናት
በፊት
የክለቡ
ዋና
አሰልጣኝ
ሆነው
መሾማቸው
የሚታወስ
ሲሆን
ለቻምፒዮንስ
ሊጉ
ዝግጅታቸውን
በቢሾፍቱ
ይድነቃቸው
ተሰማ
አካዳሚ
እያደረጉ
ይገኛሉ።
ፈረሰኞቹ
ከሳምንት
በፊትም
የመጀመሪያ
የአቋም
መፈተሻ
ጨዋታውን
ወደ
ታንዛኒያ
በማምራት
ከሲምባ
ጋር
አከናውነው
የሁለት
ለዜሮ
ሽንፈት
ገጥሟቸዋል።
በቻን አፍሪካ
ዋንጫ
ለመሳተፍ
የመጨረሻው
የማጣሪያ
ምእራፍ
ላይ
የሚገኘው
የኢትዮጵያ
ብሔራዊ
ቡድን
(ዋልያዎቹ)
ከሩዋንዳ
አቻቸው
ጋር
ለሚያደርጉት
ወሳኝ
ጨዋታ
በአሰልጣኝ
ውበቱ
አባተ
ስብስብ
ውስጥ
ተካተው
ዝግጅታቸውን
በታንዛኒያ
እያደረጉ
ከሚገኙ
የፈረሰኞቹ
ተጫዋቾች
መካከል
አብዛኞቹ
በትናንቱ
የወዳጅነት
ጨዋታ
መሰለፋቸው
ታውቋል።
ከነዚህም
መካከል
ጋቶች
ፓኖም
፣
ቸርነት
ጉግሳ፣
ሄኖክ
አዱኛ፣
ሱሌይማን
ሀሚድ፣
ረመዳን
የሱፍ
እና
ምኞት
ደበበ
ከታንዛኒያ
ተመልሰው
ፈረሰኞቹን
ተቀላቅለዋል።
ከውል
ማደስ
ጋር
ተያይዞ
እስካሁን
በፈረሰኞቹ
መለያ
መቆየቱ
ያልተረጋገጠው
የአጥቂ
ስፍራ
ተጫዋቹ
አማኑኤል
ገብረሚካኤል
ግን
ከታንዛኒያ
መጥቶ
ፈረሰኞቹን
እንዳልተቀላቀለ
ዘገባዎች
አመልክተዋል።
የሱዳኑ ክለብ
ኤል-ሜሪክ በአፍሪካ ቻምፒየንስ ሊግ የቅድመ ማጣሪያ ጨዋታ ከጅቡቲው አርታ ሶላር ጋር የሚያደርገውን የሜዳው ላይ ጨዋታ በባህርዳር ስቴድየም ለማድረግ መወሰኑን ተከትሎ ነው ትናንት ከፈረሰኞቹ ጋር የወዳጅነት ጨዋታ ለማድረግ የቻለው። አልሜሪክ ለአቋም መፈተሻ ጨዋታው ከቀናት በፊት ወደ ኢትዮጵያ በመምጣት ዝግጅት አድርጓል። ሌላኛው የሱዳኑ ክለብ አል-ሂላል ኡንዱርማን ላይ አል-ሂላል ስታዲየምን ለመጠቀም ካፍ ፍቃድ ቢሰጠውም የከተማው ተቀናቃኝ ክለብ ሜሪክ ግን እንዲጠቀምበት አለመፈለጉን ተከትሎ ሜሪክ የሜዳ ላይ ጨዋታውን ከሀገር ውጪ ለማከናወን ግዴታ ውስጥ ገብቷል። ይህንን ተከትሎም ክለቡ የባህር ዳር ስታዲየምን ለመጠቀም እንደወሰነና ለካፍ እንዳሳወቀ ይታወሳል። ሜሪክ በባህር ዳር ስታዲየም ጨዋታውን የሚያደርገው መስከረም 7/2015ዓ.ም ነው።
የቀጣዩ ዓመት
የአፍሪካ
ቻምፒየንስ
ሊግ
እና
ኮንፌዴሬሽን
ካፕ
ውድድር
የቅድመ
ማጣሪያ
ጨዋታዎች
ከቀናት
በኋላ
መደረግ
ይጀምራሉ።
የሀገራችን
ተወካዮች
ቅዱስ
ጊዮርጊስ
እና
ፋሲል
ከነማም
ለውድድሮቹ
እየተሰናዱ
የሚገኙ
ሲሆን
የሜዳ
ላይ
ጨዋታቸውንም
በባህር
ዳር
ስታዲየም
እንደሚያከናውኑ
ይፋ
መሆኑ
ይታወሳል።
የአፍሪካ እግር
ኳስ
ኮንፌዴሬሽን
(ካፍ)
በ2022/23
የውድድር
ዘመን
የካፍ
ቻምፒዮንስ
ሊግ
እና
ካፍ
ኮንፌዴሬሽን
ዋንጫ
የቅድመ
ማጣሪያ
ጨዋታዎች
ፍቃድ
ያገኙ
ስታዲየሞችን
ዝርዝር
ለኢትዮጵያ
እግር
ኳስ
ፌዴሬሽን
ቀደም
ሲል
አሳውቋል።
ካፍ ፍቃድ
ያገኙ
የ39
ሀገራት
ስታዲየሞችን
በላከበት
ዝርዝር
ላይ
ከኢትዮጵያ
የባህር
ዳር
ዓለምአቀፍ
ስታዲየም
ፍቃድ
ማግኘቱ
የተገለፀ
ሲሆን
በዚህም
መሰረት
በቻምፒየንስ
ሊጉ
ቅዱስ
ጊዮርጊስ
ከሱዳኑ
አል
ሂላል፣
በኮንፌዴሬሽን
ዋንጫው
ፋሲል
ከነማ
ከቡሩንዲው
ቡማሙሩ
ክለብ
ጋር
የሚያደርጓቸው
ጨዋታዎች
ባህር
ዳር
ስታዲየም
ላይ
የሚከናወኑ
ይሆናል።
ካፍ ከላከው ዝርዝር ጋር በላከው መግለጫ ይህ ፈቃድ የሚያገለግለው ለቅድመ ማጣሪያ ጨዋታዎች መሆኑን በማውሳት ለምድብ ጨዋታዎች ግን በድጋሚ ግምገማ እንደሚያደርግ ታውቋል።
ቦጋለ አበበ
አዲስ ዘመን  ነሐሴ 25 /2014
በሳምንቱ መጨረሻ ቀናት በተለያዩ አገራት በተካሄዱ የጎዳና ላይ የሩጫዎች ውድድሮች ኢትዮጵያውያን አትሌቶች ድል ቀንቷቸዋል። አትሌቶቹ ከፍተኛ ውጤት ካስመዘገቡባቸው ውድድሮች መካከል አንዱ የአንትሪም ኮስት ግማሽ ማራቶን ነው። በሰሜን አየርላንድ በሚካሄደውና በዓለም አትሌቲክስ ዕውቅና ባለው በዚህ ውድድር በርካታ ዝነኛ አትሌቶች ተሳታፊ ሲሆኑ፤ በሁለቱም ጾታ ኢትዮጵያውያን አትሌቶች የበላይነቱን በመያዝ አጠናቀዋል።
በሴቶች በኩል በተካሄደው ውድድር ባለፉት ጥቂት አመታት በግማሽ ማራቶን የተለያዩ ድሎችን በመጎናጸፍ ከፍተኛ ልምድ ያካበተችው አትሌት ያለምዘርፍ የኋላው ውድድሩን ለሁለተኛ ተከታታይ ጊዜ ማሸነፍ ችላለች። ያለምዘርፍ አምና ውድድሩን ስታሸንፍ ያስመዘገበችው ሰዓት የግማሽ ማራቶን የዓለም ክብረወሰን ቢሆንም፤ ርቀቱ በድጋሚ ተለክቶ ጉድለት ስለተገኘበት ክብረወሰን ሆኖ ሳይመዘገብላት መቅረቱ ይታወሳል። ይሁን እንጂ አትሌቷ በዚያው ዓመት በቫሌንሲያ ግማሽ ማራቶን 1:03:51 የሆነ ፈጣን ሰዓት ማስመዝገብ ችላለች። በአወዳዳሪው አካል ስህተት ያስመዘገበችው ክብረወሰን የተሻረባት ያለምዘርፍ ይህንን ቁጭት ለመወጣት ዘንድሮ በተመሳሳይ ውድድር ተመልሳ 5 ኪሎ ሜትሩን በ14 ደቂቃ ከ44 ሰከንድ በማገባደድ አስደናቂ ብቃት አሳይታ ነው ያሸነፈችው።
ይህም ያለምዘርፍ በሌላኛዋ ኢትዮጵያዊት አትሌት ለተሰንበት ግደይ የተያዘውን የርቀቱን ክብረወሰን ዳግም ለመረከብ በእጅጉ አቅርቧት ነበር። ይሁንና ውድድሩን አጠናቅቃ የመጨረሻዋን መስመር የረገጠችበት ሰዓት 1:04:22 ሆኖ ተመዝግቧል። ይህም በአንድ ደቂቃ 30 ሰከንድ የዘገየ ሆኖ ተመዝግቧል። ያለምዘርፍን በመከተልም ሌላኛዋ ኢትዮጵያዊት አትሌት ፀሐይ ገመቹ 1:05:01 በሆነ ሰዓት በመግባት ሁለተኛ በመሆን ውድድሩን ፈጽማለች።
ያለምዘርፍ ከድሏ በኋላ ‹‹ይህንን ውድድር በማሸነፌ በጣም ደስተኛ ነኝ። አስብ የነበረው የዓለም ክብረወሰን ስለመስበር በመሆኑ የመጀመሪያውን 10 ኪሎ ሜትር በፍጥነት ነበር የሮጥኩት፤ ይሁንና የመጨረሻውን 5ኪሎ ሜትር ዘግይቻለሁ። በቀጣይ ግን ክብረወሰኑን መስበሬ አይቀርም፤ ይህንን ውድድር ስለምወደው በድጋሚ እሮጣለሁ›› በማለት አስተያየቷን ሰጥታለች።
በተመሳሳይ በወንዶች መካከል በተካሄደው ውድድር ያለፈው ዓመት የውድድሩ አሸናፊ የሆነው ኢትዮጵያዊው አትሌት ጀማል ይመር ባለድል ሆኗል። ኬንያውያን አትሌቶችን አስከትሎ የገባው ጀማል የገባበት ሰዓት 59፡04 ሆኖ ተመዝግቦለታል። ይህም በውድድሩ ከተሳተፉ አትሌቶች ሁሉ የፈጠነ ሰዓት ነው። አትሌቱ አምና ውድድሩን ያጠናቀቀው በ1ሰዓት ከ30ሰከንድ ሲሆን፤ የዘንድሮውን በፈጣን ሰዓት መግባት ችሏል። ሌላኛው ኢትዮጵያዊ አትሌት ተስፋሁን አካልነው ደግሞ ኬንያውያኑን ተከትሎ 1:01.43 በሆነ ሰዓት አራተኛ ደረጃን ይዞ አጠናቋል።
በሌሎች አገራትም የተለያዩ የጎዳና ላይ ውድድሮች የተካሄዱ ሲሆን፤ ኢትዮጵያውያን አትሌቶች የበላይነቱ ይዘዋል። ከእነዚህ መካከል አንዱ በአውስትራሊያ የተደረገ የግማሽ ማራቶን ውድድር ሲሆን፣ በሴቶች በኩል አትሌት በቀለች ጉደታ አሸናፊ ሆናለች። አትሌቷ አሸናፊነቷን ያረጋገጠችውም 1:08.05 በሆነ ሰዓት በመግባት ነው። በወንዶች በኩል በተካሄደው ውድድር ደግሞ አትሌት ኪሮስ አሸናፊ ሁለተኛ በመሆን ውድድሩን ፈጽሟል። አትሌቱ ርቀቱን ለመፈጸም የፈጀበት ሰዓትም 1:05.51 ሆኖ ተመዝግቧል።
በሜክሲኮ በተካሄደ የማራቶን ውድድር ደግሞ ኢትዮጵያን በሴቶች የወከለችው አትሌት አማኔ በሪሶ አሸናፊ ሆናለች። አትሌቷ ርቀቱን 2:25.05 በሆነ ሰዓት ቀዳሚ በመሆን ስትገባ፤ ሌላኛዋ አትሌት ሙሉዬ ደቀቦ ደቂቃዎችን ዘግይታ በመግባት ሦስተኛ ደረጃ መያዟን ከኢትዮጵያ አትሌቲክስ ፌዴሬሽን የተገኘው መረጃ ያመለክታል።
ብርሃን ፈይሳ
አዲስ ዘመን  ነሐሴ 24 /2014
አቶ ኢሳያስ ጂራ የኢትዮጵያ እግር ኳስ ፌዴሬሽን ፕሬዚዳንት በመሆን ለቀጣይ አራት ዓመታት እንዲመሩ በድጋሚ ተመረጡ። ፕሬዚዳንቱ ከ138 ድምጽ 94ቱን በማግኘት ነው በድጋሚ የተመረጡት።
14ኛው የኢትዮጵያ እግር ኳስ ፌዴሬሽን መደበኛ ጠቅላላ ጉባኤ በአፍሪካ ኢኮኖሚ ኮሚሽን መሰብሰቢያ አዳራሽ ባለፉት ሁለት ቀናት ሲካሄድ ቆይቷል። ጉባኤው የስራ ዘመናቸውን ያጠናቀቁ የስራ አስፈጻሚ ኮሚቴ አባላትን ለመተካትም መርጧል።
ሽኩቻዎች በበዙበት ፕሬዚዳንታዊ ምርጫ በእጩነት በቀረቡት አቶ ኢሳያስ ጂራ፣ አቶ መላኩ ፈንታ እና አቶ ቶኪቻ አለማየሁ መካከል ፉክክሩ ጦፎ ከርሟል። መራጮች በሰጡት ድምጽ መሰረትም ከ138 ድምጽ አቶ ኢሳያስ ጂራ 94 ድምጽ በማግኘት አሸናፊ ሆነዋል። አቶ መላኩ 27፣ አቶ ቶኪቻ 17 ድምጽ አግኝተዋል።
ከምርጫው መካሄድ ሳምንታት አስቀድሞ እስከ ዋዜማው ድረስ ከፍተኛ ውዝግቦችና አለመግባባቶች ሲስተዋሉ ቆይተዋል። ይህ ሁኔታ ቀጥሎም በምርጫው ወቅትም የተለያዩ ውዝግቦችን ፈጥሯል። በተለይም የአፋር ክልልን ወክለው በቀረቡት የስራ አስፈጻሚ ኮሚቴ አባል አሊሚራ መሀመድ ጋር ተያይዞ ውዝግቦች ተስተናግደዋል። እጩው ለአራተኛ ጊዜ ለተመራጭነት መቅረባቸውን ተከትሎ አስመራጭ ኮሚቴው ሠርዟቸው እንደነበር ይታወሳል።
ይሁን እንጂ ክልሉ ጉዳዩን ጉባኤው ላይ በአጀንዳነት በማቅረብ አቶ አሊሚራ በእጩነት እንዲቀጥሉ በሙሉ ድምጽ ተወስኖ ነበር። ነገር ግን አስመራጭ ኮሚቴው ተወካዩ በስራ አስፈጻሚ ምርጫው ላይ በተመራጭነት እንደማይካተቱ ማስታወቃቸውን ተከትሎ ውዝግቡ ተነስቷል። የጉባኤ ህግን ባልተከተለ ሁኔታ የተነሳውን ውዝግብም የፊፋ ተወካዮች ጣልቃ በመግባት ምርጫው እንዲቀጥል አቅጣጫ ሰጥተዋል። ይህንን ተከትሎም አስመራጭ ኮሚቴው የእጩውን ክልከላ ምክንያት አብራርተዋል።
በዚህም በካፍ ህግ መሰረት አንድ እጩ ከ3 ጊዜ በላይ መመረጥን የማይፈቅድ መሆኑን ተከትሎ የይግባኝ ሰሚ ኮሚቴው ውሳኔ የመጨረሻው መሆኑን ይደነግጋል። በመሆኑም አስመራጭ ኮሚቴው በጉባኤው የተወሰነውን ማስቀጠል እንደማይችል አስታውቋል። ነገር ግን ፌዴሬሽኑ ከወራት በኋላ ደንቡን በማሻሻል የማሟያ ምርጫ ማድረግ እንደሚቻልም ጠቁሟል።
አቶ ኢሳያስ ጂራ በድጋሚ መመረጣቸውን ተከትሎም፤ “ደስ ብሎኛል ትልቅ የቤት ስራ እንደተሰጠኝ ነው የማስበው። ጉባኤው ትንሽ በሰራሁት ነገር በዚህ ደረጃ እውቅና በመስጠቱ ደስ ብሎኛል። የሚቀጥሉት አራት ዓመታት ያቀድናቸውንና የጀመርናቸውን ነገሮች፤ በተለይም የተቋም ግንባታ፣ የብሄራዊ ቡድን፣ እንደ ልጆቼ በማያቸው የፓይለት ፕሮጀክትና የሴቶች እግር ኳስ ላይ እየተሰሩ ያሉ ጉዳዮችን ለማስቀጠል ትልቅ የቤት ስራ ተሰጥቶኛል። ለዚህም አመሰግናለሁ” በማለት ለመገናኛ ብዙኃን አስተያየት ሰጥተዋል።
አቶ ኢሳያስ አክለውም፣ “ለቀጣዮቹ አራት አመታት እንድንመራ ትልቅ የቤት ስራ ነው የተሰጠን ፣ ለሀገር የሚጠቅሙንን ሃሳቦች ለመቀበል ሁሌም ክፍት ነን ወደኋላ አንልም። ለመመረጥ ብዬ መራጩን ማታለል አልፈልግም ከመንግስት ጋር በመቀራረብ በተለይም የባህርዳር ስታዲየም በቶሎ የሚጠናቀቅበትን መንገድ እንፈልጋለን። ውጪ የሚጫወተው ብሔራዊ ቡድናችን በሀገር ውስጥ ሲጫወት መመልከት እንደ ሁላችሁም እኔም ናፍቆኛል፣ እሱ ላይ ትኩረት አድርገን እንሰራለን ነገር ግን የሁሉም አካላት ርብርብ ያስፈልጋል። ውሸት አልወድም ዋሽቼ ትዝብት ላይ መውደቅ አልፈልግም ፣ ትናንት በከተማው የተደረጉ ነገሮች ተገቢ ያልነበሩ እና ወደፊት ሊቀሩ የሚገባቸው ተግባራት ናቸው። በጎንዮሽ ድምፅ ለማግኘት የሚደረጉ ነገሮች መልካም አይደለም ፈጣሪ ልብ ይሰጣቸው ፣ ደጋፊዎቼ እንኳን ደስ አላችሁ ኢሳያስ ቂመኛ አይደለም “ በማለት ንግግራቸውን ቋጭተዋል።
ለስራ አስፈጻሚ ኮሚቴ አባልነት ለመወዳደር 32 እጩዎች የቀረቡ ሲሆን፤ ከእነዚህ መካከል 9ኙ ሴቶች ናቸው። በተሰጠው ድምጽ መሰረትም ሀቢባ ሲራጅ ከአዲስ አበባ 101 ድምጽ፣ ፋይዛ ረሻድ ከሶማሌ በ65 ድምጽ፣ ብዙአየሁ ጀምበሩ ከድሬዳዋ 63 ድምጽ በማግኘት የስራ አስፈጻሚ ኮሚቴ አባል በመሆን ሊመረጡ ችለዋል።
Addisu….sidama
Dr.Dagnachew…..Amara
Sherefa……Debub
Murad……Hareri
Aser……Benishangul
ከሀቢባ ሲራጅ፣ ፋይዛ ረሻድ እና ብዙአየሁ ጀንበሩ ጋር በመሆን ለቀጣዮቹ አራት ዓመታት የኢትዮጵያ እግር ኳስ ፌዴሬሽን የሥራ አስፈፃሚ ኮሚቴ አባል ለመሆን በመጨረሻ እጩነት ከተወዳደሩት 12 ወንድ እጩዎች ውስጥ ሙራድ አብዲ ከሃረሪ፣ሸረፋ ደለቾ ከደቡብ፣ ዳኛቸው ነግሩ (ዶ/ር)ከአማራ፣አዲሱ ቃሚሶ ከሲዳማ፣ኡጁሉ አዳይ ኙበሪ ከጋምቤላ፣ አሰር ኢብራሒም ከቤኒሻንጉል ጉሙዝ መመረጥ ችለዋል። በመጨረሻም ለምክትል ፕሬዚዳንትነት በስራ አስፈጻሚ ኮሚቴ አባላቱ መካከል በተካሄደው ምርጫ፤ ዶክተር ዳኛቸው ነገሩ በአብላጫ ድምጽ ሊመረጡ ችለዋል።
ከምርጫው መጠናቀቅ በኋላ የፊፋው ተወካይ በምርጫው ደስተኛ መሆናቸውን ገልጸው፣ ለፕሬዘዳንቱና ለስራ አስፈጻሚ ኮሚቴ አባላቱ የእንኳን ደስ አላችሁ መልእክታቸውን በማስተላለፍ የኢትዮጵያን እግር ኳስ ለማሳደግ እገዛቸውን አጠናክረው እንደሚቀጥሉ ተናግረዋል። የካፍ ተወካዩም ለተመራጮቹ መልካም የስራ ዘመን ተመኝተዋል።
ብርሃን ፈይሳ
አዲስ
ዘመን ነሃሴ 23/2014
ኢትዮጵያን ብሎም አፍሪካን በስፖርቱ ዓለም በማስጠራት ጀምራ ለኅብረሰተብ ፍቅርና አንድነት መጎልበት ለምትተጋው ኮሎኔል አትሌት ደራርቱ ቱሉ የባህርዳር ዩኒቨርስቲ የዓመቱን የክብር ዶክትሬት ትናንት አበርክቶላታል።
ለእንቁዋ አትሌት ለአገሯ ላበረከተችውና እያበረከተች ለሚገኘው አስተዋጽኦም ባህርዳር ዩኒቨርሲቲ ይህን ክብርና እውቅና ሲሰጣት የመጀመሪያ አይደለም። ከዚህ ቀደም የጅማ ዩኒቨርሲቲ በተመሳሳይ የክብር ዶክትሬት አበርክቶላታል።
አትሌት ኮማንደር ደራርቱ ቱሉ በአትሌቲክስ ሕይወቷ ላበረከተችው አስተዋጽኦ የተለያዩ ዓለም አቀፍ እና አገር አቀፍ ሽልማቶችንም አግኝታለች። ከደቡብ አፍሪካው ዌስተርን ኬፕታውን ዩኒቨርሲቲ እኤአ 2015 ላይ የክብር ዶክትሬት ማግኘቷም አይዘነጋም። በጣልያን በተካሄደ ዓለም አቀፍ ሽልማት የሕይወት ዘመን የስፖርታዊ ጨዋነት ዘርፍ ተሸላሚ የሆነችው ደራርቱ፣ በባርሴሎና ኦሊምፒክ በአስር ሺ ሜትር የወርቅ ሜዳሊያ በማጥለቅ የመጀመሪዋ ሴት አፍሪካዊት አትሌት በመሆኗ ቁጥር ስፍር የሌላቸው የክብር ሽልማቶች በየጊዜው ማግኘቷን ቀጥላለች።
በአዳማ አውራ ጎዳና ላይ የሚገኘው ትልቁ አደባባይ በኮማንደር አትሌት ደራርቱ ቱሉ ተሰይሟል። በአዲስ አበባ ከተማ ሀያት አካባቢ የሚገኘው የሀያት አደባባይም በቅርቡ በስሟ ተሰይሟል። በኢትዮጵያ ሕዝብ ስም 350 ግራም የወርቅ ኒሻን እንዲሁም የ2021 ሞዴል ሌክሰስ ቪ8 መኪና ከኦሮሚያ ክልል እንደተበረከተላትም ይታወሳል።
ደራርቱ በውድድር ዘመኗ አጠቃላይ ከ13 በላይ ወርቆች፣ 2 ብሮች፣ የነሃስ ሜዳሊያ እና 3 ዲፕሎማዎችን ለአገሯ ኢትዮጵያ አበርክታለች።
የኮማንደር ደራርቱ ቱሉን ፈለግ በመከተል በ10ሺህ እና በ5ሺህ ሜትር ርቀቶች ከፍተኛ ውጤት ካስመዘገቡ ሴት አትሌቶች መካከል አትሌት ጌጤ ዋሚ፣ ጥሩነሽ ዲባባ እና መሰረት ደፋር ተጠቃሾች ናቸው።
አሁን ላይ ደራርቱ በአዲስ አበባ እና አዳማ ከተሞች በሆቴል እና የንግድ ህንፃ ግንባታ ተሰማርታ ትገኛለች። አትሌቷ ስለ አሁናዊ ሁኔታዋ ስትናገር፣ “ከአትሌቲክስ ባፈራሁት ገንዘብ የተለያዩ ሥራዎችን እየሰራሁ ነው፤ ራሴንና ቤተሰቤን ከመርዳት አልፌ ማለት ነው። በርካታ የሥራ ዕድል በመፍጠር ለአገሪቱ ዕድገት የበኩሌን አስተዋፅኦ እያበረከትኩ ነው” በማለት ትናግራለች።
አትሌት ኮማንደር ደራርቱ ቱሉ በአሁኑ ጊዜ የአፍሪካ አትሌቲክስ ኮንፌዴሬሽን ምክር ቤት አባል፣ የምስራቅ አፍሪካ አትሌቲክስ ዞን ምክትል ፕሬዝዳንትነት፣ የምሥራቅ አፍሪካ አትሌቲክስ የአካባቢው ምክትል ፕሬዚዳንት ሆና እያገለገለች ትገኛለች።
የኢትዮጵያ አትሌቲክስ ፌዴሬሽን ፕሬዝዳንት ሆና በማገልገል ላይ የምትገኘው አትሌት ኮማንደር ደራርቱ ቱሉ የኢትዮጵያ ኦሊምፒክ ኮሚቴ ስራ አስፈፃሚም አባል ነች።
ደራርቱ በአትሌትነት ዘመኗ አፍሪካዊያን ጭምር ብዙ ገፍተው ባልወጡበት የረጅም ርቀት ውድድር ፈንጥቃ በመውጣት ከሷ በኋላ ለመጡ ሴት ኢትዮጵያዊያን አትሌቶችም ፈር ቀዳለች። ከአትሌትነት ወደ አትሌቲክስ ፌደሬሽን ፕሬዝዳትነት ስትመጣም ኢትዮጵያ በዓለም አትሌቲክስ ቻምፒዮና ታሪክ ከፍተኛውን 4ወርቅ ጨምሮ በ10 አጠቃላይ ሜዳሊያ ኢትዮጵያ ወደ ስኬት ጫፍ እንድትደርስ ሚናዋን ተጫውታለች።
አትሌት ኮማንደር ደራርቱ ቱሉ ስኬቷ ከአትሌቲክስ የመም (track
) ውድድሮች እስከ ፌዴሬሽን አመራርነት የዘለቀ ነው በሚል ትውልድ ከፍ አድርጎ እንዲዘክረው ተደርጎ የተጻፈው አበርክቶዋ አገራዊ ምልክትነቱ እና አርዓያነቱ በጉልህ ቀለም የተጻፈ ታሪክ እንዲሆን አድርጎታል።
ኮማንደር ደራርቱ በ1984 ዓ.ም. በስፔን በባርሴሎና ተዘጋጅቶ በነበረው ኦሎምፒክ በ10ሺህ ሜትር ተወዳድራ ድል አስመዝግባ ወደአገሯ እንደተመለሰች የሻለቃነት ማዕረግ አግኝታለች። ደራርቱ ስለ ባርሴሎና ኦሎምፒክ ስትናገር፣ “የባርሴሎና ኦሎምፒክ የሕይወቴን አቅጣጫ የቀየረ ነበር። ከአስራ አለቃነት ወደ ሻለቃነት ደረጃ አደግኩኝ፤ ደመወዜ ከ200 ብር ወደ 600 ብር አደገ፤ ዝናዬም ናኘ” ስትል ድሉ ያመጣላትን በረከት ትናገራለች።
በባርሴሎናው ኦሎምፒክ ያገኘችው የወርቅ ሜዳሊያ የእርሷ እና የአገሯ ብቻ ሳይሆን የመላ ጥቁር ህዝቦች ድልም ነበር። ከዚህ የደራርቱ ድል በኋላም በእርሷ አሸናፊነት መንፈስ የተቃኙ በርካታ ሴት ኢትዮጵያዊያን ሯጮች ለመታየት በቅተዋል። ከዚህ በተጨማሪም ደራርቱ በ37 አመቷ የኒውዮርክ ማራቶንን ማሸነፍ የቻለች ምርጥ እና ፋና ወጊ ኢትዮጵያዊ አትሌት ነች።
ቦጋለ አበበ
አዲስ ዘመን  ነሐሴ 22 /2014
በቀጣይ ዓመት አልጄሪያ በምታዘጋጀው የአፍሪካ ሀገራት ቻምፒዮን ሺፕ(ቻን) ዋንጫ ለመሳተፍ የኢትዮጵያ ብሔራዊ ቡድን በመጨረሻው የማጣሪያ ምእራፍ ላይ ይገኛል፡፡ የመጨረሻው ዙር ማጣሪያ የመጀመሪያ ጨዋታውን ትናንት በገለልተኛ ሜዳ በታንዛኒያ ቤንጃሚን ምካፓ ስታዲየም ሩዋንዳን ገጥሞም አቻ በሆነ ውጤት አጠናቋል፡፡ ጥሩ እንቅስቃሴን በጨዋታው ማሳየት የቻሉት ዋልያዎቹ የሩዋንዳን ግብ መድፈር ባይችሉም የትናንቱን ጨዋታ 0ለ0 ማጠናቀቃቸው ለሶስተኛ ጊዜ በቻን ለመሳተፍ ያላቸውን ተስፋ አያጨልመውም፡፡ ይሁን እንጂ የመጨረሻው የዘጠና ደቂቃ ፍልሚያ ሩዋንዳ በሜዳዋና በደጋፊዋ ፊት የምታደርገው እንደመሆኑ ዋልያዎቹ ቀላል ፈተና አይጠብቃቸውም፡፡
ከዋናው የዋልያዎቹ ስብስብ በግብጽ ሊግ የሚጫወተው አማካይ ሽመልስ በቀለ እንዲሁም በደቡብ አፍሪካ የሚገኘው የአጥቂ ስፍራ ተጫዋች አቡበከር ናስር በውድድሩ ላይ የማይሰለፉ መሆናቸው የአሰልጣኝ ውበቱን ቡድን በትናንቱ ጨዋታ ግብ ሳያስቆጥር እንዲወጣ አድርጎታል፡፡
በአገር ውስጥ ሊጎች የሚጫወቱ ተጫዋቾች ብቻ በሚሳተፉበትና በካፍ አዘጋጅነት በየሁለት አመቱ የሚደረገው የቻን የአፍሪካ ዋንጫ ውድድር የማጣሪያ ጨዋታዎች ከነሀሴ ወር መጀመሪያ አንስቶ እየተከናወኑ ይገኛሉ። በቅድመ ማጣሪያ ጨዋታው ከደቡብ ሱዳን ጋር የተደለደለችው የኢትዮጵያ ስቴድየሞች የካፍን መመዘኛ መስፈርት አለማሟላታቸውን ተከትሎ በተጣለው ዕገዳ ልክ እንደ አፍሪካ ዋንጫ ማጣሪያ ጨዋታዎቿ ሁሉ ይህንንም ጨዋታ ከሜዳዋ ውጪ ታንዛኒያ ላይ ለማድረግ ተገዳለች።
የመጨረሻውን የማጣሪያ ጨዋታም ኢትዮጵያ እና ተጋጣሚዋ ሩዋንዳ የካፍን መስፈርት የሚያሟላ ስታዲየም የሌላቸው መሆኑን ተከትሎ እገዳ ላይ ቢገኙም ሩዋንዳ አንድ ስቴድየሟ ጨዋታ እንዲያስተናግድ ፍቃድ ማግኘቱ ይታወቃል፡፡ ይህንን ተከትሎ ሩዋንዳ ነሐሴ 29 የሚደረገውን የመልስ ጨዋታ በሁዬ ዓለም አቀፍ ስታዲየም እንደምታስተናግድ ይፋ ተደርጓል። ኢትዮጵያ ግን አሁንም ስቴድየሞቿ ፍቃድ ስላላገኙ ከሩዋንዳ ጋር ትናንት ያደረገችውን የመጀመሪያ ጨዋታ በታንዛኒያ ዳሬሰላም ቤንጃሚን ምካፓ ስታዲየም እንደምታደርግ ተገዳለች፡፡
በአፍሪካ ከዋናው አፍሪካ ዋንጫ ቀጥሎ ትልቁ የእግር ኳስ መድረክ የሆነው የቻን ዋንጫ በአገር ውስጥ ሊጎች የሚጫወቱ ተጫዋቾችን ብቻ ለማበረታታት በካፍ አማካኝነት እኤአ በ2007 የተዋወቀ ሲሆን 2009 ላይ በኮትዲቯር አዘጋጅነት ለመጀመሪያ ጊዜ ተካሂዷል። ከጊዜ ወደ ጊዜ በውድድሩ የሚሳተፉ አገራት ቁጥርም እያደገ ሄዶ ትኩረት ከሚሰጣቸው የስፖርት መድረኮች አንዱ ሆኗል። የአለምን እግር ኳስ በበላይነት የሚመራው ፊፋም እኤአ 2010 ላይ ለዚህ ውድድር እውቅና ሰጥቶታል።
ኢትዮጵያ ከሰላሳ አንድ አመታት በኋላ እኤአ 2013 ላይ በደቡብ አፍሪካ አዘጋጅነት በተካሄደው የአፍሪካ ዋንጫ መሳተፏን ተከትሎ በእግር ኳሱ የተፈጠረው ከፍተኛ መነቃቃት ይታወሳል። የዚያ ትውልድ ታሪካዊ ተጫዋቾችና የዋልያዎቹ አሰልጣኝ የነበሩት ሰውነት ቢሻው ከአፍሪካ ዋንጫው ማግስት በተመሳሳይ ደቡብ አፍሪካ ላይ በተካሄደው የቻን ዋንጫ ላይ ለመጀመሪያ ጊዜ መሳተፍ ችለዋል። ለዚህ ተሳትፎም የመጨረሻውን የማጣሪያ ጨዋታ ከሩዋንዳ ጋር ከሜዳቸው ውጪ ተፋልመው ማለፋቸው አይዘነጋም። በተለይም በዚያ የመጨረሻ የማጣሪያ ፍልሚያ የዋልያዎቹ ቋሚ ግብ ጠባቂ የነበረው ጀማል ጣሰው ጨዋታው በመለያ ምት እንደሚጠናቀቅ ከአሰልጣኙ ጋር ቀደም ብለው በመግባባት የመለያ ምት የማዳን የተሻለ ብቃት ያለው ግብ ጠባቂ ሲሳይ ባንጫ ተቀይሮ እንዲገባ ማድረጋቸው አይዘነጋም። ሲሳይ ባንጫም ተቀይሮ ገብቶ ሁለት የመለያ ምቶችን በማዳን ዋልያዎቹን ለቻን ዋንጫ ያበቃበት ክስተት የሚታወስ ነው።
ዋልያዎቹ በቀጣዩ የቻን ውድድርም በአሰልጣኝ ዮሐንስ ሳህሌ እየተመሩ በጋቦን በተካሄደው ዋንጫ ላይ መሳተፍ ችለዋል። በሁለቱም ብቸኛ ተሳትፏቸው ግን ከምድባቸው ሳያልፉ ቀርተዋል። ዘንድሮም በመጨረሻው የማጣሪያ ጨዋታ በአሰልጣኝ ውበቱ እየተመሩ ለሶስተኛ ጊዜ ለመሳተፍ ሩዋንዳን በሜዳዋ ከሳምንት በኋላ ማሸነፍ ይጠበቅባቸዋል፡፡ ማን ያውቃል የሲሳይ ባንጫ ታሪክ በፋሲል ገብረሚካኤል ይደገም ይሆናል፡፡
ቦጋለ አበበ
አዲስ ዘመን  ነሐሴ 21 /2014
የኢትዮጵያ እግር ኳስ ፌዴሬሽን የአራት ዓመት የሥራ ዘመናቸውን ያጠናቀቁ የሥራ አስፈጻሚ ኮሚቴዎችን፤ ነገ እና ከነገ በስቲያ በሚያካሂደው ጠቅላላ ጉባኤ እንደሚመርጥ ይታወቃል፡፡ ክልሎችም ለፕሬዚዳንታዊ ምርጫ የሚፎካከሩ ሦስት ዕጩዎችንና 26 የሥራ አስፈጻሚ ኮሚቴ አባላትን አስታውቀዋል፡፡ ይህንን ተከትሎም ቀጣዮቹን ዓመታት በፕሬዚዳንትነት ፌዴሬሽኑን የሚመሩት ዕጩዎች ቢመረጡ ስለሚያከናውኗቸው ሥራዎች ሲያሳውቁ ቆይተዋል፡፡
ያለፉትን አመታት ፌዴሬሽኑን የመሩት አቶ ኢሳያስ ጂራ ስፖርቱን በድጋሚ ለማገልገል በድጋሚ ከክልላቸው ውክልና ያገኙ ሲሆን፤ የአማራ ክልላዊ መንግሥትን በመወከልም የቀረቡት አቶ መላኩ ፈንታ ቢመጡ በፌዴሬሽኑ ስለሚያመጧቸው ለውጦች መግለጫ ሰጥተዋል፡፡ የድሬዳዋ ከተማ አስተዳደርን የወከሉት አቶ ቶኪቻ አለማየሁም በፕሬዚዳንትነት ቢመረጡ ስለሚያከናውኗቸው ተግባራት አብራርተዋል፡፡
የፌዴሬሽኑ ክልሎች ላይ ትኩረት ማድረግና ተጣምሮ መስራት እንዳለበት የገለጹት አቶ ቶኪቻ፣ ክልሎች የተጫዋቾች፣ የደጋፊዎች፣ የዳኞች እና የሌሎች ግብዓቶች ምንጮች እንደመሆናቸው ወደ 120 ሚሊዮን የተጠጋውን ሕዝብ ተደራሽ ለማድረግ ኃላፊነቶች ተከፋፍለው በጋራ መስራት የግድ መሆኑን ተናግረዋል። ለዚህም ክልሎች ወደ ፌዴሬሽን የሚልኳቸውም ሆነ የሚቀጥሯቸው ሰዎች እግርኳሱን የተረዱ መሆን አለባቸው ይላሉ። ይህ ካልሆነ ግን ደካማ የክልል ፌዴሬሽኖች ባሉበት ብሔራዊ ፌዴሬሽኑ ላይ
ጠንካራ ሰው ቢኖር ዋጋ እንደማይኖረው ገልጸዋል። አሁን ባለው አወቃቀር የክልል ፌዴሬሽኖች በብሔራዊ ፌዴሬሽኑ ላይ እምብዛም ደስተኛ አለመሆናቸውን እንዲሁም ከኃላፊነት አሰጣጥ እና ሌሎች ጉዳዮች ጋር በተያያዘ ቅሬታ እንዳላቸው ካነጋገሯቸው የክልል ፌዴሬሽኖች መረዳታቸውንም አቶ ቶኪቻ ይጠቅሳሉ። ስለዚህም ይህን ጉዳይ በቅድሚያ መፍታትና አሠራሩንም ለመለወጥ እንደሚሠሩም ነው ያረጋገጡት።
ከፌዴሬሽኑ የገቢ ምንጭና ራስን ከመቻል አንጻርም ሊሠሩ ያቀዱትን በተመሳሳይ አንጸባርቀዋል፡፡ እግርኳሱን በገቢ ለማሳደግ መሠረታዊው ጉዳይ እግርኳሱ አሁን ባለበት ሁኔታ መሸጥ መቻል አለበት፤ ይህ ደግሞ ለውጭ አገራት ሳይሆን በቅድሚያ ለአገር ውስጥ መሸጥ አለበት ይህን የሚያደርገው ደግሞ ደጋፊ እና ጋዜጠኛ ነው። በተጨማሪም ፌዴሬሽኑ በአገሪቷ ውስጥ የሚገኙ አቅም ያላቸው ትልልቅ ተቋማት ክለቦችን እንዲይዙ መጋበዝ እንዳለበትም ይጠቁማሉ፡ ፡ ከዚህ ጋር በተያያዘ ለውጥ ለማምጣት የመዋቅር ለውጥ ካስፈለገ አጥንቶ ተግባራዊ በማድረግ ወይንም ያለውን ሠራተኛ በማብቃት የተሻለ ሥራ መሥራት እንደሚቻል ያላቸውን እምነት አብራርተዋል።
በእግር ኳሱ በቂ መዋዕለ ንዋይ መፍጠር እንዳልተቻለ የሚያነሱት አቶ ቶኪቻ፤ ለዚህም ማሳያ የሚሆነው ፌዴሬሽኖቹ አሁንም ድረስ መንግሥት ላይ የተለጠፉ መሆናቸውን ማሳያ አድርገዋል። ለአብነት ያህልም የፌዴራል መንግሥትም ሆነ የክልል መንግሥታት ስታዲየም ካልገነቡ በቀር ስታዲየም መሥራት አይችሉም ብለዋል። ነገር ግን በፌዴራል ደረጃ ስታዲየም ቢገነባላቸውና ጠንካራ የክልል ፌዴሬሽኖችን መፍጠር ከተቻለ ከክልል ስፖርት ቢሮዎች ጋር በመሆን ሌሎች ስታዲየሞችን ለአህጉራዊ ውድድር የሚያበቁ ሥራዎችን መሥራት ይችላሉ ባይ ናቸው።
ከስታዲየሞች ባሻገር በየክልሉ ለወንዶችም ሆነ ለሴቶች የሚሆኑ የታዳጊ ማዕከላትም አስፈላጊ መሆናቸውን የጠቆሙት አቶ ቶኪቻ፣ የተመረጡ ታዳጊዎች ገና ከስምንት ዓመታቸው አንስቶ በተጠና የጨዋታ መንገድ፣ በአመጋገብ ሆነ በሌሎች ሳይሳንዊ መንገዶች የተደገፉ ስልጠናዎችን ሊያገኙ እንደሚገባ አስረድተዋል። «እግርኳሱ እስካሁን በቂ ገንዘብ እየፈጠረ አይደለም፤ እንደ ሌሎች አገራት የኢትዮጵያ እግርኳስም ይህን የመፍጠር አቅም አለው፡፡ ታዳጊ ተጫዋቾች በብዛት መፍራት አለባቸው የትምህርት ቤቶች ውድድሮችም በተጠናከረ መልኩ በአገሪቱ የተለያዩ ክፍሎች ተመልሰው መካሄድ ይኖርባቸዋል። እግርኳስ ለመጫወት ምቹ ባልሆኑ ክልሎች ላይ እንደየአካባቢው ሁኔታ ታሳቢ ተደርጎ ውድድሮች መካሄድ አለባቸው። በተጨማሪም ስፖርቱን ይበልጥ ለማነቃቃት በአገሪቱ የተለያዩ አካባቢዎች ክለቦች መቋቋም ይኖርባቸዋል። ከዚህም ባለፈ ውድድሮች በበቂ ሁኔታ መደረግ ይኖርባቸዋል» በማለትም ተናግረዋል።
ኢትዮጵያ የአፍሪካ እግርኳስ ማህበር መስራች ትሁን እንጂ፤ አሁን ላይ በቂ ውክልና የሌላት መሆኑን ተከትሎ በዚህ ጉዳይ ላይ አተኩረው የሚሠሩበት መሆኑንም አንስተዋል፡፡ «በተለያዩ ዓለምአቀፍ ተቋማት ኢትዮጵያውያን በኃላፊነት እያገለገሉ ይገኛል። በእግርኳሱም ይህን ከማድረግ የሚከለክል የለም። ኢትዮጵያውያን ካፍ ውስጥ በአመራርነት ከሌሉ ተጠቃሚነታቸውም ይቀንሳል። ስለዚህ ይህን በህብረት በመሆን ሌሎች አገራትን ማግባባት ያስፈልጋል፤ 120 ሚሊዮን ሕዝብ ላለው አገር በካፍ ውክልና አለመኖሩ የሚያሳዝን ነው። በሕዝብ ቁጥር ንጽጽር አነስተኛ የሆነችው ጅቡቲ እንኳን የተሻለ ውክልና አላት። በካፍም ሆነ በፊፋ በኃላፊነት ማገልገል የሚችሉ ሰዎች አሉ» በመሆኑም እነሱን ወደ ፊት ማምጣት ተገቢ እንደሚሆንም ፕሬዚዳንታዊ ዕጩው አስረድተዋል፡፡ ኢትዮጵያ በ2030 የአፍሪካ ዋንጫን እንድታዘጋጅ ለካፍ ጥያቄ እንደሚያቀርቡም ቃል ገብተዋል።
ብርሃን ፈይሳ
አዲስ ዘመን  ነሐሴ 20 /2014
የፊታችን ቅዳሜና እሁድ በአዲስ አበባ የአፍሪካ ኢኮኖሚክ ኮሚሽን (ኢሲኤ) መሰብሰቢያ አዳራሽ ሊካሄድ በታቀደው የኢትዮጵያ እግር ኳስ ፌዴሬሽን ጠቅላላ ጉባኤ ስፖርቱን ለቀጣይ አራት አመታት የሚመሩ ግለሰቦች ለፕሬዚዳንትነትና ለስራ አስፈጻሚነት የሚያደርጉት የምርጫ ፉክክር በጉጉት ይጠበቃል። የምርጫ አስፈጻሚ ኮሚቴውም ባለፈው ሳምንት ለፕሬዚዳንትነት የሚፎካከሩ ሶስት የመጨረሻ እጩዎችንና ለስራ አስፈጻሚ ኮሚቴ አባልነት የሚወዳደሩ ሃያ ስድስት እጩዎችን ይፋ ማድረጉ ይታወቃል። በዚህም መሰረት ባለፉት አራት አመታት ፌዴሬሽኑን ሲመሩ የቆዩት አቶ ኢሳያስ ጂራ ከኦሮሚያ ክልል ተወክለው ለፕሬዚዳንትነት የሚፎካከሩ ሲሆን፣ አቶ መላኩ ፈንታ ከአማራ ክልል እንዲሁም ከድሬዳዋ ከተማ አስተዳደር አቶ ቶኩቻ አለማየሁ በፕሬዚዳንታዊ ምርጫው እጩ ሆነው መቅረባቸው ይታወሳል። ይህንንም ተከትሎ ለፕሬዚዳንትነት የሚፎካከሩ እጩዎች ምርጫውን ቢያሸንፉ የሚሰሯቸውን ስራዎችና እቅዶቻቸውን ከወዲሁ ማስተዋወቅ ጀምረዋል። በምርጫው ጠንካራ ተፎካካሪ ይሆናሉ ተብለው የሚጠበቁት የአማራ ክልል ተወካዩ አቶ መላኩ ፈንታ ባለፈው ሰኞ በሰጡት መግለጫ ምርጫውን ካሸነፉ ለማከናወን ያቀዱትን እቅዶች ማቅረባቸው ይታወሳል። በትናንትናው እለት ደግሞ ሌላኛው ጠንካራ ተፎካካሪ አቶ ኢሳያስ ጅራ በስካይ ላይት ሆቴል ተመሳሳይ መግለጫ ሰጥተዋል።
የአገልግሎት ዘመናቸውን አጠናቀው ዳግም ለመመረጥ እየተፎካከሩ የሚገኙት አቶ ኢሳያስ፣ ባለፈው የስራ ዘመናቸው ፌዴሬሽኑን በፕሬዚዳንትነት እየመሩ ያከናወኗቸውን አበይት ተግባራት፣ የስራ ስኬቶች እና ስለነበራቸው የአመራርነት ቆይታ እንዲሁም በቀጣይ አራት ዓመት ቢመረጡ ዋነኛ የስራ የትኩረት አቅጣጫዎችን በተመለከተ በመግለጫቸው ማብራሪያ ሰጥተዋል።
የኦሮሚያ ክልልን በመወከል የሚወዳደሩት አቶ ኢሳያስ፣ የፕሪሚየር ሊግ ካምፓኒው ምስረታ በእሳቸው የአመራርነት ዘመን እውን መሆኑን በማስታወስ፤ ፌዴሬሽኑም የራሱ ህንፃ እንዲኖረው ማስቻላቸውን አስረድተዋል። የኢት ዮጵያ ብሄራዊ ቡድን (ዋልያዎቹ) ከስምንት ዓመታት በኋላ ወደ አፍሪካ ዋንጫ መመለሳቸውም በአስተዳደር ዘመናቸው ከተመዘገቡ ስኬቶች መካከል እንደሚጠቀስ አስረድተዋል። አቶ ኢሳያስ አክለውም፤ የተለያዩ የእግር ኳስ ፓይለት ፕሮጀክቶች ጅማሮ፤ የፌዴሬሽኑ ተቀማጭ የባንክ ሂሳብ ማደጉ በስራ ዘመናቸው ካስመዘገቧቸው ስኬቶች መካከል እንደሚጠቀሱ ገልፀዋል።
በአጠቃላይ አቶ ኢሳያስ ባለፉት የኢትዮጵያ እግር ኳስ ፌዴሬሽን ሶስት የአመራርነት ዘመናት በጣም የተሻሉ ስራዎች በእሳቸው የአመራርነት ዘመን መከናወናቸውን በመግለጫቸው አብራርተዋል። እንደ አቶ ኢሳያስ ማብራሪያ የአገሪቱ የሰላም ሁኔታ፤ የኮቪድ-19 ወረርሽኝ በስራ ዘመናቸው ከገጠሟቸው አስቸጋሪ ፈተናዎች መካከል የሚጠቀሱ ናቸው።
አቶ ኢሳያስ በቀጣይም በድጋሚ ከተመረጡ የአሰልጣኞች ስልጠናና የአሰለጣጠን ስርዓቱን ማዘመን ትኩረት ሰጥተው የሚሰሩበት ጉዳይ እንደሚሆን ተናግረዋል። የብሄራዊ ቡድን ግንባታም በተመሳሳይ ትኩረት የሚሰጡት ጉዳይ እንደሚሆን የጠቆሙ ሲሆን፤ የስፖንሰሮችን አቅም ማሳደግ የፌዴሬሽኑን አቅም መገንባት፤ ፌዴሬሽኑ ከስፖርት መሃበራት ጋር ያለውን ግንኙነት በተሻለ መልኩ በማጠናከር የሴቶች እና የታዳጊዎች እንዲሁም የከፍተኛ ሊግ ውድድሮች የብሮድካስት የስርጭት ሽፋን እንደሚያገኙ ለማድረግ ማቀዳቸውን አብራርተዋል። በዚህም የተሻለ የፋይናንስ ተጠቃሚ እንዲሆኑ ጥረት እንደሚያደርጉ ነው የተናገሩት።
በተጨማሪነት አቶ ኢሳያስ ምርጫውን በተመለከተ “ግልፀኝነት እና ታማኝነት ይጎለዋል” በሚል ቀድሞ የሚነዛው አሉባልታ መስተካከል እንደሚኖርበት መልዕክታቸውን አስተላለፈዋል። “በቀጣይ የአራት ዓመት ጉዟችንን ገምግመን ተቋማዊ ለውጥ ላይ እንሰራለን። የኢትዮጵያ እግር ኳስ ፌዴሬሽን ምርጫ ከስፖርቱ ባለፈ ለአገራዊ ምርጫ ምሳሌ እንዲሆን እንፈልጋለን” ያሉት አቶ ኢሳያስ ስለሁለቱ ተፎካካሪያቸውም አስተያየት ሰጥተዋል። “ሁለቱ ተወዳዳሪዎቼ መልካም ኢትዮጵያውያን ናቸው፣ ይሰሩበት በነበሩበት ኢንደስትሪ ስኬታማ ናቸው። ወደዚህ ስራ መጥተው ውጤት ያመጣሉ ካላችሁኝ ግን ጉባኤተኛው ምላሽ ይስጥበት” ሲሉ ተናግረዋል።
ምርጫውን የሚያስተናግደው ጠቅላላ ጉባኤ ቀደም ሲል ሊካሄድ የታቀደው በጎንደር ከተማ ቢሆንም ከሳምንት በፊት የቦታ ለውጥ ተደርጎበት አዲስ አበባ ላይ እንዲካሄድ መወሰኑን ፌዴሬሽኑ ማሳወቁ ይታወሳል። ይህንን በተመለከተ አቶ ኢሳያስ ማብራሪያ ሲሰጡም “ምርጫውን የማስተዳደር ስልጣን ያለው ፌዴሬሽኑ ነው፣ ከጎንደር ወደዚህ ምርጫው ሲመጣ ምክንያት አለው፣ የጉባኤውን ደህንንት መጠበቅ አለብን” ብለዋል።
በመጨረሻም አቶ ኢሳያስ “በምርጫው ከተሸነፍኩ ወደ እግር ኳስ እንደምመለስ እና እንደማልመለስ የሚያውቀው ፈጣሪ ብቻ ነው” በማለት ተናግረዋል።
አቶ ኢሳያስ ጅራ በድጋሚ ከተመረጡ የአሰልጣኞች ስልጠናና የአሰለጣጠን
ስርዓቱን ለማዘመን እንደሚሰሩ ተናግረዋል፣
ካለፈው ዓመት አንስቶ በአፍሪካ እግር ኳስ ኮንፌዴሬሽን (ካፍ) መካሄድ ከጀመሩ ውድድሮች መካከል አንዱ የሆነው የምስራቅና መካከለኛው አፍሪካ (ሴካፋ) የክለቦች ቻምፒዮና ዘንድሮ ለሁለተኛ ጊዜ በታንዛኒያ እየተካሄደ ይገኛል።
አንድ ሳምንት ያስቆጠረው ይህ ውድድር የግማሽ ፍጻሜ ጨዋታዎችን ዛሬ ይስተናግዳል። ከምድቡ አንደኛ ሆኖ ያለፈው የኢትዮጵያ ንግድ ባንክ ሴቶች እግር ኳስ ክለብም ከዩጋንዳው ሺ ኮርፖሬት ጋር ለፍጻሜ ለማለፍ ይፋለማል፡፡ ሌላኛው የግማሽ ፍጻሜ ጨዋታ ደግሞ በታንዛኒያው ሲምባ ኩዊንስ እና በሩዋንዳው ኤኤስ ኪጋሊ ጋር ይደረጋል፡፡
በታንዛኒያ አሩሻ አስተናጋጅነት ለሁለተኛ ጊዜ እየተካሄደ የሚገኘው የሴካፋ ክለቦች ቻምፒዮና ከቀጠናው የተወጣጡ ስምንት ክለቦችን በሁለት ምድብ ከፍሎ ሲያፋልም ቆይቷል፡፡ ወደ አፍሪካ ቻምፒዮንስ ሊግ የሚያልፈውን አንድ ቡድን ለመለየት በሚያስችለው በዚህ ቻምፒዮና ዛሬ የግማሽ ፍጻሜ ጨዋታዎች የሚደረጉ ይሆናል፡፡ በዚህም መሰረት ሶስቱንም የምድብ ጨዋታዎች በማሸነፍ የምድቡ ቀዳሚ ክለብ ሆኖ የጨረሰው የኢትዮጵያ ንግድ ባንክ ቡድን ለፍጻሜ የሚያበቃውን ወሳኝ ጨዋታ ያደርጋል፡፡ ኢትዮጵያን ለሁለተኛ ጊዜ በመድረኩ የወከለውና የኢትዮጵያ ሴቶች ፕሪምየር ሊግ ቻምፒዮኑ ንግድ ባንክ በምድብ ሁለት የተደለደለውን የዩጋንዳውን ሺ ኮርፖሬት ያስተናግዳል፡፡
እንዳለፈው ዓመት ሁሉ በዚህ ቻምፒዮና ላይም ድንቅ ብቃቱን እያስመሰከረ የሚገኘው የኢትዮጵያ
ንግድ ባንክ የመጀመሪያ ጨዋታውን ከዛንዚባሩ ዋሪየር ኩዊንስ ጋር በማድረግ 9 ለ 0 በሆነ ሰፊ ወጤት መርታቱ የሚታወስ ነው፡፡ በአዛም ኮምፕሌክስ ስታዲየም በተካሄደው ሁለተኛው የምድብ ማጣሪያ ጨዋታው ደግሞ የቡሩንዲውን ፎፊላ ፒኤፍ 5 ለ 1 በማሸነፍ አንድ ቀሪ ጨዋታ እያለው ከምድቡ ማለፉን አረጋግጧል። በጨዋታውም አምበሏ ሎዛ አበራ 3፣ መዲና ዓወልና ናርዶስ ጌትነት ደግሞ አንድ አንድ ግቦችን ማስቆጠር ችለዋል፡፡ በቤንጃሚን ማካፓ ስታዲየም ከሩዋንዳው ክለብ ኤ ኤስ ኪጋሊ ጋር በነበረው የምድቡ የመጨረሻ ጨዋታም ንግድ ባንክ 2 ለምንም በማሸነፍ ምድቡን በአንደኝነት አጠናቆ ግማሽ ፍጻሜውን ተቀላቅሏል። በዚህም የቻምፒዮናው ከፍተኛ ግብ አስቆጣሪዋ ሎዛ አበራ 9 ግቦችን ከመረብ በማሳረፍ መሪነቷን አጠናክራ ቀጥላለች፡፡ መዲና ዓወል ደግሞ በ6 ግቦች ትከተላታለች፡፡
በቻምፒዮናው መርሃ ግብር መሰረትም የግማሽ ፍጻሜ ጨዋታዎቹ በታንዛኒያ ብሄራዊ ስታዲየም በአንድ ሰዓት ልዩነት ይደረጋሉ፡፡ በዚህም የኢትዮጵያ ንግድ ባንክ ሴቶች እግር ኳስ ክለብ ከዩጋንዳው ሺ ኮርፖሬት እንዲሁም በታንዛኒያው ሲምባ ኩዊንስ እና በሩዋንዳው ኤኤስ ኪጋሊ መካከል ይደረጋሉ፡፡ ይህንን አስመልክቶም የኢትዮጵያ ንግድ ባንክ ሴቶች እግር ኳስ ክለብ ዋና አሰልጣኝ ብርሀኑ ግዛው፤ ቡድኑ ሶስቱንም ጨዋታዎች በማሸነፉ የተሰማውን ከፍተኛ ደስታ ገልጸዋል። አሰልጣኝ ብርሃኑ አክሎም ‹‹የቡድናችን የመጀመሪያው ግብ ግማሽ ፍጻሜውን መቀላቀል ነበር፤ አሁን ደግሞ የመጨረሻውን ነጥብ ለማምጣት ዝግጁ ነን›› ማለቱን ካፍ በድረ ገጹ አስነብቧል፡፡
የንግድ ባንክ ተጋጣሚ የሆነው ሺ ኮርፖሬት በምድብ ሁለት 6 ነጥብ በመሰብሰብ ሁለተኛ በመሆን ወደ ግማሽ ፍጻሜው ያለፈ ሲሆን፤ በሲምባ ኩዊንስ ከደረሰበት የ2ለባዶ ሽንፈት ውጪ ሁለቱን ጨዋታዎች ማሸነፍ የቻለ ክለብ ነው፡፡ ይህም አንድም ሽንፈት ያላስተናገደውና በአምናው ቻምፒዮና ሁለተኛ በመሆን ያጠናቀቀው ንግድ ባንክ ፈተና ሊሆን እንደሚችል ነው የሚጠበቀው። በምድብ አንድ ሁለተኛ ቡድን በመሆን ለዛሬው ግማሽ ፍጻሜ የደረሰው ኤኤስ ኪጋሊም ከምድብ ሁለት ቀዳሚ በሆነውና ጠንካራው ክለብ ሲምባ ኩዊንስ መፈተኑ አይቀሬ ነው፡፡
በውድድሩ ላይ ስምንት ቡድኖች ተካፋይ ሲሆኑ፤ በሁለት ምድብ ተከፍለውም የዋንጫ ፍልሚያቸውን ሲያደርጉ ቆይተዋል፡፡ በመጀመሪያው ምድብ የተደለደሉት የኢትዮጵያውን ንግድ ባንክ ሴቶች እግር ኳስ ክለብ ጨምሮ፤ የዛንዚባሩ ዋሪየርስ ኩዊንስ፣ የብሩንዲው ፎፊላ ፒኤፍ እና የሩዋንዳው ኤኤስ ኪጋሊ ናቸው፡፡ በሌላኛው ምድብ ደግሞ የአዘጋጇ ሃገር ታንዛኒያ ክለብ የሆነው ሲምባ ኩዊንስ፣ የጅቡቲው ጋርዴ ሪፐብሊካን፣ የዩጋንዳው ሲ ኮርፖሬት እንዲሁም የደቡብ አፍሪካው ዬ ጆይንት ስታርስ ነበሩ፡፡ የፍጻሜ እና የደረጃ ጨዋታዎቹም በመጪው ቅዳሜ ነሃሴ 21/2014 ዓም እንደሚካሄዱ ታውቋል፡፡
ብርሃን ፈይሳ
አዲስ ዘመን  ነሐሴ 18 /2014
በሳምንቱ መጨረሻ ሊካሄድ በታቀደው የኢትዮጵያ እግር ኳስ ፌዴሬሽን ጠቅላላ ጉባኤ ስፖርቱን ለቀጣይ አራት አመታት የሚመሩ ግለሰቦች ለፕሬዚዳንትነትና ለስራ አስፈጻሚነት የሚያደርጉት የምርጫ ፉክክር ይጠበቃል።
የምርጫ አስፈጻሚ ኮሚቴውም ባለፈው ሳምንት ለፕሬዚዳንትነት የሚፎካከሩ ሶስት የመጨረሻ እጩዎችን ይፋ ማድረጉ ይታወቃል። በዚህም ባለፉት አራት አመታት ፌዴሬሽኑን ሲመሩ የቆዩት አቶ ኢሳያስ ጂራ ከኦሮሚያ ክልል ተወክለው ለፕሬዚዳንትነት የሚፎካከሩ ሲሆን፣ አቶ መላኩ ፈንታ ከአማራ ክልል እንዲሁም አቶ ቶኩቻ አለማየሁ ከድሬዳዋ ከተማ አስተዳደር የፕሬዚዳንታዊ ምርጫው እጩ ሆነው መቅረባቸው ይታወሳል። ከፕሬዚዳንታዊ እጩዎች መካከል የአገልግሎት ዘመናቸውን አጠናቀው ዳግም ለመመረጥ እየተፎካከሩ የሚገኙት አቶ ኢሳያስ ባለፈው ሳምንት በእሳቸው የአስተዳደር ዘመን ፌዴሬሽኑ ላይ እየቀረቡ ለሚገኙ ትችቶች ምላሽ የሰጡ ሲሆን ሌላኛው ተፎካካሪ አቶ መላኩ ፈንታ ደግሞ ትናንት ምርጫውን በተመለከተ ጋዜጣዊ መግለጫ ሰጥተዋል።
አቶ መላኩ ፋንታ ፕሬዚዳንታዊ ምርጫውን ካሸነፉ ሊሰሯቸው ያሰቧቸውን የትኩረት አቅጣጫዎችን በመግለጫው ላይ ይፋ ያደረጉ ሲሆን፣ ከዚህ በፊት የተደረጉ ምርጫዎችን በተመለከተ ብዙ ብልሹ አሠራሮች መኖራቸውን በሰነድና በሰው ማስረጃ አረጋግጫለሁ ብለዋል። ይህ ነገር ለእግር ኳሱ እድገት ስለማይበጅም ሁሉም ባለድርሻ አካላት ሊታገሉት እንደሚገባ አሳስበዋል። “ሃሳብ እንጂ ኔትወርክ፣ ገንዘብ፣ አካባቢና ዘር ተኮር ምርጫ መቆም አለበት” ያሉት አቶ መላኩ በተለይም በምርጫው ቀጥተኛ ተሳትፎ ያላቸው የጉባኤ አባላት በገንዘብ ከመገዛት መውጣት እንዳለባቸው ተናግረዋል።
ምርጫውን እንደሚያሸንፉ ያላቸውን እምነት የገለፁት አቶ መላኩ፣ ፕሬዚዳንታዊ ምርጫውን ካሸነፉ ሊሰሯቸው ያሰቧቸውን የትኩረት አቅጣጫዎችን በሰፊው አንስተዋል። እግር ኳስ በጠንካራ ቢዝነስ ሞዴል ከተመራ ትልቅ አገራዊ ተፅዕኖ እንደሚፈጥር የዓለም አቀፍ ተሞክሮን አንስተውም ሃሳብ ሰጥተዋል።
“ኢትዮጵያ የካፍ መስራች ብትሆንም ዓለም እየተጠቀመበት ካለው ትልቅ የእግር ኳስ አቅም መጠቀም አልተቻለም” የሚሉት አቶ መላኩ፣ በኢትዮጵያ ያለውን ሰፊ የእግር ኳስ አቅም፣ ወጣቶችን፣ የሰለጠነ የሰው ኃይል እና ሌሎችንም በቅንጅትና በአግባቡ መጠቀም ከተቻለ ዓለም ወደ ደረሰበት ደረጃ በቀላሉ መድረስ እንደሚቻል አስረድተዋል።
“የኢትዮጵያን እግር ኳስ ትንሣኤ እውን ለማድረግ ሁላችንም ለለውጥ ዝግጁ መሆን አለብን፤ እኔም፣ አንተም፣ አንቺም፣ እናንተም፣ ሁላችንም ይህን የለውጥ ሃሳብና ተነሳሽነት በአመራርነት ለማቀጣጠል፣ ከፊት ሆኖ ለምራትና በለውጥ ለለወጥ እንነሳ” ያሉት አቶ መላኩ ፋንታ ቻይ በሥራ አመራር ቦርድ መሪነትና በበጎ ፈቃድ አገልግሎት ላይ በመሳተፍ በርካታ ስኬቶችን እና ተጠቃሽ ውጤቶችን ያስመዘገቡ ሲሆን፤ አሻራቸውን ባሳረፉባቸው ተቋማት ሁሉ አዳዲስ የለውጥና ማሻሻያ ሃሳቦችን በማመንጨትና በመተግበር ይታወቃሉ። በአሁኑ ሰዓት የአማራ ልማት ማኅበር ዋና ሥራ አስፈጻሚ የሆኑት አቶ መላኩ ፋንታ መንግስት በተሰጣቸው የሥራ ኃላፊነት በርካታ ተቋማትን መርተዋል። ከነዚህ መካከል በኢትዮጵያ የገቢዎች ሚኒስቴር ሚኒስትር፣ በኢትዮጵያ ገቢዎችና ጉምሩክ ባለሥልጣን በሚኒስትር ማዕረግ ዋና ዳይሬክተር እንዲሁም በፌዴራል ጉዳዮች ሚኒስቴር ሚኒስትር ዴኤታ ሆነው ማገልገላቸው ይታወሳል።
አቶ መላኩ ፈንታ በሥራ አመራር ቦርድ መሪነትና አባልነት በርካታ ተቋማትን ያገለገሉና በማገልገል ላይ የሚገኙ ሲሆን፤ የኢትዮጵያ ልማት ባንክ ቦርድ ሰብሳቢ፣ የኢትዮጵያ ምርት ገበያ ባለሥልጣን ቦርድ ሰብሳቢ እንዲሁም በቅርቡ ወደ ሥራ የገባው አማራ ባንክ ከምሥረታው ጀምሮ የቦርድ ሰብሳቢ በመሆን እያገለግሉ ይገኛሉ። በኢትዮጵያ እግር ኳሱ ከቅርብ አመታት ወዲህ ስኬታማ መሆኑን ያስመሰከረው የፋሲል ከነማ የስፖርት ክለብም የሥራ አመራር ቦርድ አባል ናቸው። ይህን ከፍተኛ ልምድና ውጤታማ ተሞክሮ በእግር ኳሱ መድረክ ለመጠቀምና በለውጥ ሃሳብ ትግበራ የእግር ኳስ ፌዴሬሽንን በፕሬዚዳንትነት ለመምራት ጠንካራ ተፎካካሪ ያደርጋቸዋል ተብሎ ይጠበቃል።
“ስፖርት በተለይም እግር ኳስ የሕዝብ፣ ለሕዝና በሕዝብ የሚከወን እንደመሆኑ በተቋማዊ ለውጥ ትግበራ የሚፈለገው ተጨባጭ ውጤት እንዲገኝ ለውጡ ባለድርሻዎችን ሁሉ ያካተቱ የሚከተሉት መሠረታዊ መርሆዎች ይኖሩታል” ብለው ወደ ምርጫው ፉክክር የገቡት አቶ መላኩ በአዝጋሚ ሂደቶች በተገኙና በሚገኙ አንዳንድ ውጤቶች በመርካት ሳይሆን ሁለንተናዊ የሆነ ተቋማዊ ለውጥ እንደሚያስፈልግ አስረድተዋል።
አቶ መላኩ ምርጫውን ካሸነፉ ሁሉም ባለድርሻ አካላት በጋራ የሚሳተፉበትና በተለይ መንግሥት፣ የግሉ ዘርፍና ሕዝቡ ለእግር ኳሱ ትንሣኤ በጋራ እንዲሰሩ የማስቻል አላማ እንዳላቸው ገልጸዋል። የመልካም አስተዳደር እጦት፣ በተለይም የሙስና ችግር የስፖርቱ ውድቀት ዐብይ ምክንያት በመሆኑ መልካም አስተዳደርንና ተጠያቂነትን ማስፈን፣ ለስፖርቱ እድገት ቀጣይነት አስተማማኝ የገቢ ምንጭ እንዲኖር ስፖርቱን በቢዝነስ መርህ መምራት፣ ስፖርቱ ከሁሉም፥ ለሁሉም እንዲሆን ተደራሽነትን ማስፋት፣ ነፃና ገለልተኛ እንዲሆን ለማስቻልም እንደሚሰሩ አብራርተዋል።
ስፖርቱ በእውቀት እንዲመራ እያንዳንዱ ተግባር ብቃት ባለው ባለሙያ እንዲመራ በዘርፉ በጥናትና ምርምር የታገዘ ሥራ የማከናወን ፍላጎት እንዳላቸውም ጠቁመዋል። ተቋማዊ አቅሙ የዳበረ፣ በኢትዮጵያውያን ሁሉ ቅቡል የሆነና በዓለም አቀፍ ደረጃ ተሰሚነቱ ከፍ ያለ የእግር ኳስ ፌዴሬሽን የመገንባት ራእይና አላማ እንዳላቸውም ተናግረዋል።
ቦጋለ አበበ
አዲስ ዘመን  ነሐሴ 17 /2014
በዓለም አትሌቲክስ የፕላቲኒየም ደረጃ ከተሰጣቸው ጥቂት የጎዳና ላይ ሩጫዎች መካከል አንዱ የሆነው የቺካጎ ማራቶን በመጪው ወር መጀመሪያ ይካሄዳል:: ታሪካዊ በሆነው በዚህ ውድድር ላይም እንደ ከዚህ ቀደሙ ሁሉ በርካታ ዝነኛ አትሌቶች እንዲሁም የውድድሩ የአምና አሸናፊዎችም ተሳታፊ እንደሚሆኑ አረጋግጠዋል:: ከእነዚህ መካከል ኢትዮጵያዊያን የረጅም ርቀት አትሌቶችም በዚህ ውድድር እንደተለመደው አሸናፊ ይሆናሉ በሚል ቅድመ ግምት አግኝተዋል::
በወንዶች በኩል ኢትዮጵያዊያን አትሌቶች ከጥቂት ተፎካካሪዎቻቸው ባለፈ እርስ በእርሳቸው ለአሸናፊነት የሚያደርጉት ፍልሚያም ተጠባቂ ሆኗል:: ይህም የሆነበት ምክንያት ተሳትፏቸውን ካረጋገጡት እውቅ አትሌቶች መካከል ባላቸው ፈጣን ሰዓት በቀዳሚነት የተቀመጡት ኢትዮጵያዊያን አትሌቶች በመሆናቸው ነው:: በግል ፈጣን ሰዓቱ ከአትሌቶች ዝርዝር ሶስተኛ ደረጃ ላይ የተቀመጠው አትሌት ሰይፉ ቱራ ደግሞ አሸናፊ ይሆናል በሚል በተለይ ግምት ያገኘ አትሌት ነው:: ይኸውም አትሌቱ ያለፈው ዓመት የቺካጎ ማራቶን አሸናፊ በመሆኑ ነው::
በዓለም አቀፍ ደረጃ የሰው ልጆች የጤና ስጋት በሆነው የኮቪድ 19 ወረርሽኝ ምክንያት ከሁለት ዓመታት መቋረጥ በኋላ በተካሄደው 43ኛው የቺካጎ ማራቶን፤ የወንዶች ውድድር የተጠናቀቀው በኢትዮጵያዊው አትሌት አሸናፊነት ነበር:: በዚህ ውድድር 2:06:12 በሆነ ሰዓት ርቀቱን በማጠናቀቅ ቀዳሚ የሆነው አትሌት ደግሞ ሰይፉ ቱራ ነው::
ይህ የአትሌቱ በውድድሩ ላይ ድጋሚ መሳተፍም ለሁለተኛ ጊዜ አሸናፊ የውድድር ዓመት በተካፈለበት የሚላኖ ማራቶን አራተኛ ደረጃን የያዘ ቢሆንም፤ በወቅቱ ያስመዘገበው 2:04:29 የሆነ ሰዓት ግን አትሌቱ ማራቶንን መሮጥ ከጀመረበት እአአ ከ2017 ጀምሮ ፈጣን በሚል ተመዝግቦለታል:: በመሆኑም አትሌቱ ያለውን የርቀቱን እንዲሁም የቦታውን ልምድ ተጠቅሞ አሸናፊ የመሆን እድሉ የሰፋ እንደሚሆንም በስፖርት ቤተሰቡ እምነት አግኝቷል::
በውድድሩ ከሚካፈሉት መካከል
2:03:40 የሆነ ሰዓት ያለው አትሌት ሂርጳሳ ነጋሳ ፈጣኑ ሲሆን፤ ይህንንም ሰዓት እአአ በ2019 የዱባይ ማራቶን ያስመዘገበው ነው:: ሌላኛው የውድድሩ አሸናፊ እና ጠንካራ ተፎካሪ እንደሚሆን የተገመተው አትሌት ደግሞ ዳዊት ወልዴ ነው:: አትሌቱ ባለፈው ዓመት በተካሄደው የሮተርዳም ማራቶን 2:04:27 የሆነ ሰዓት ሲኖረው፤ ይኸውም የርቀቱ ምርጥ በሚል ተይዞለታል:: 2:04:43 የሆነ ሰዓት ያለው አስራር አብድራህማንም ለአሸናፊነት ከሚፎካከሩት መካከል ይገኝበታል::
የኢትዮጵያዊያኑ አትሌቶች ተፎካካሪና ፈተና እንደሚሆኑ ከሚጠበቁት መካከል አንዱ ዩጋንዳዊው አትሌት ስቴፈን ኪሳ ነው:: በቶኪዮ ኦሊምፒክ 10ሺ ሜትር ሃገሩን የወከለው አትሌቱ በማራቶንም ተሳታፊ ሲሆን፤ የግሉ ፈጣን ሰዓት ደግሞ 2:04:48 ነው:: አትሌቱ በሃምቡርግ፣ ለንደን እና ቶሮንቶ ማራቶኖች ልምድ ያለው ሲሆን፤ ለአሸናፊነት በሚደረገው ፉክር የኢትዮጵያዊያን አትሌቶች ዋነኛ ፈተና እንደሚሆንም ነው የሚጠበቀው::
በሴቶች በኩል በሚካሄደው ውድድርም በተመሳሳይ የአምናው የውድድሩ አሸናፊ የሆነችው ኬንዊቷ አትሌት ሩት ቼፕንጌቲች በድጋሚ ተካፋይ እንደምትሆን አወዳዳሪዎቹ አሳውቀዋል:: የርቀቱ የ2019 የዓለም ቻምፒዮናዋ አትሌት በዚያው ዓመት በተካፈለችበት የዱባይ ማራቶን አሸናፊ የሆነችበት 2:17:08 የሆነ ሰዓት የግሏ ፈጣን በሚል ተይዞላታል:: ባለፈው ዓመት በተካሄደው የቺካጎ ማራቶን ቀዳሚ ሆና የገባችበት ሰዓት 2:22:31 ነው::
ይሁንና አትሌቷ ኢትዮጵያ ቻምፒዮን በሆነችበትና ያለፈው ወር በተካሄደው የኦሪጎን የዓለም አትሌቲክስ ቻምፒዮና ውድድሩን ለማቋረጥ ተገዳ ነበር:: ይኸውም አትሌቷ በድጋሚ የውድድሩ አሸናፊ ትሆናለች በሚል የተሰጣትን ግምት አጠራጣሪ አድርጎታል:: በኬንያ በኩል ሴልስቲን ቼፕቺርቺር እንዲሁም ቪቪያን ኪፕላጋት የውድድሩ ተካፋዮች እና የሃገራቸው ልጅ ተፎካካሪ እንደሚሆኑ ነው የሚጠበቀው::
በኢትዮጵያ በኩል በብቸኝነት
ተካፋይ እንደምትሆን የታወቀችው
አትሌት ሄቨን ሃይሉ
ናት:: ወጣቷ አትሌት
እአአ በ2012 የአምስተርዳም
ማራቶን ሶስተኛ ሆና
የገባችበት 2:20:19 የሆነ
ሰዓት የግሏ ፈጣን
ነው:: የዚህ ዓመት
የሮተርዳም ማራቶን አሸናፊ
የሆነችው አትሌት ሄቨን
ከኬንያዊያኑ አትሌቶች ጋር
ያላት ተቀራራቢ ሰዓት
ሲሆን፤ በዓመቱ ካለችበት
መልካም አቋም አንጻር
የውድድሩ አሸናፊ ልትሆን
እንደምትችል ትጠበቃለች::
ብርሃን ፈይሳ
አዲስ ዘመን ነሃሴ 16/2014
ለኢትዮጵያ እግር ኳስ ፌዴሬሽን ፕሬዚዳንታዊና ስራ አስፈጻሚ ኮሚቴ ምርጫ የቀረቡ የመጨረሻ እጩዎች ዝርዝር ይፋ ተደርጓል።ምርጫውን ተከትሎ በፌዴሬሽኑ ላይ እየተነሱ ያሉ ጉዳዮችን በተመለከተም ፌዴሬሽኑ ከትናንት በስቲያ መግለጫ ሰጥቷል።
የአራት ዓመት የስራ ዘመኑን ያጠናቀቀው የኢትዮጵያ እግር ኳስ ፌዴሬሽን ስራ አስፈጻሚ ኮሚቴ በቀጣይ ሳምንት መጨረሻ በሚካሄደው ምርጫ እንደሚተካ ይታወቃል።ይህንን ተከትሎም የተቋቋመው የምርጫ አስፈጻሚ እና ይግባኝ ሰሚ ኮሚቴ ከየክልሉ በደረሱት ተወካዮች የመጨረሻዎቹን የፕሬዚዳንታዊና የስራ አስፈጻሚ ኮሚቴ እጩዎች አሳውቋል።በዚህም መሰረት ለፕሬዚዳንታዊው ምርጫ ሶስት እጩዎች የቀረቡ ሲሆን፤ ያለፉትን አራት ዓመታት ፌዴሬሽኑን ሲመሩት የቆዩት አቶ ኢሳያስ ጂራ ኦሮሚያ ክልልን በመወከል በእጩነት ቀርበዋል።የአማራ ክልላዊ መንግስትን በመወከል አቶ መላኩ ፈንታ የቀረቡ ሲሆን፤ ከድሬዳዋ ከተማ አስተዳደር ደግሞ አቶ ቶኩቻ አለማየሁ የፕሬዚዳንታዊ ምርጫው እጩ ሆነዋል።በስራ አስፈጻሚ ኮሚቴ አባልነት ምርጫውም 32 የሚሆኑ እጩዎች የተለያዩ ክልሎችን በመወከል ለውድድር ቀርበዋል።
በመጪው ሳምንት መጨረሻ ነሃሴ 21 እና 22/2014ዓም ከሚደረገው የፌዴሬሽኑን የስራ አስፈጻሚ ኮሚቴ አባላት ምርጫ ጋር በተገናኘ በኢትዮጵያ ፕሪሚየርሊግ አክሲዮን ማህበር አስመራጭ ኮሚቴው ትችቶችን ሲያስተናግድ መቆየቱ የሚታወስ ነው።ይህንን ተከትሎም ፌዴሬሽኑ ያለአግባብ የስም ማጥፋት ደርሶብኛል ባላቸው ርዕሶች ላይ በፕሬዚዳንቱ አቶ ኢሳያስ ጂራ አማካይነት በጋዜጣዊ መግለጫ ማብራሪያ ተሰጥቷል።ፕሬዚዳንቱ ካነሷቸው ነጥቦች መካከልም ከገንዘብ አወጣጥ ጋር የተያያዘው አንዱ ሲሆን፤ እርሳቸው ወደ ስልጣን በመጡበት ዓመት ፌዴሬሽኑ 16 ሚሊየን ብር እዳ የነበረበት መሆኑን ጠቁመዋል።በዚህም ምክንያት ቡድኖች አህጉር አቀፍ ውድድሮች ላይ መሳተፍ እስከማይችሉበት ሁኔታ ላይ ተደርሶ እንደነበር አስታውሰዋል።ነገር ግን አቅም በማደራጀትና የተለያዩ የገቢ ማስገኛ ስራዎችን በመስራት በዚህ ወቅት ፌዴሬሽኑ በአካውንቱ ከ45 ሚሊየን ብር በላይ እንዳለው ጠቁመዋል።
ይህም ፌዴሬሽኑ በተለያዩ የዕድሜ እርከን ከሚመራቸው ብሔራዊ ቡድኖች፣ የወዳጅነት ጨዋታዎች፣ የስፖርት ልማት ስራዎች፣ ሌሎች ወጪዎች እንዲሁም ለየክልል ፌዴሬሽኖች ከተሰጠው 12 ሚሊየን ብር ውጪ ነው።ከዚህ ጋር በተያያዘ ስማቸው የተነሳ ግለሰቦች ለፌዴሬሽኑ ከሚያስገኙት ገቢ ጋር ሊያገኙት የሚገባቸውን ገንዘብ ለልማት ስራዎች እንዲውሉ በማድረግ ጭምር በመሆኑ ሊመሰገኑ እንጂ ሊወቀሱ እንደማይገባ ገልጸዋል።
ከፌዴሬሽኑ ህንጻ ግዢ እና ስም ማዘዋወር ሂደት ጋር በተያያዘ ለተነሳው ትችትም ፕሬዚዳንቱ ምላሽ ሰጥተዋል።በዚህም በፊፋ ድጋፍ በ95 ሚሊዮን ብር ወጪ የተገዛውና ፌዴሬሽኑ እየተገለገለበት ያለው ህንጻ፤ የኢፌዴሪ ባህልና ስፖርት ሚኒስትር እንዲሁም የኮንስትራክሽን ቢሮ ባለሙያዎችን አካቶ በወጣ ጨረታ የተገዛ መሆኑን አቶ ኢሳያስ ተናግረዋል። ከስም ዝውውሩ ጋር በተያያዘም የተለያዩ ሂደቶችን ያለፈ ሲሆን፤ ፌዴሬሽኑን የማያሳምን ጉዳይ በመፈጠሩ ምክንያት በህግ እንዲያዝ ተደርጓል።በመሆኑም ህንጻው የፌዴሬሽኑ አይደለም የሚባለው ስህተት መሆኑ እንዲሁም ካርታ፣ ሙሉ ውክልና ያለው እና መሸጥ ቢፈልግም የሚችል መሆኑን አብራርተዋል።
ከትጥቅ አቅራቢው ድርጅት ጋር በተያያዘም በቅድሚያ በነጻ የቀረበ መሆኑን በመጠቆም፣ በወቅቱ በተነሳው የኮቪድ 19 ወረርሽኝ ምክንያት አንዴ የቀረበውን ትጥቅ ለሶስት ዓመት ለመጠቀም ተገዷል።በቀጣይም ፌዴሬሽኑ 12ሺ500 ትጥቆችን በመግዛትና 10ሺ የሚሆኑትን በመሸጥ 10 ሚሊየን ብር እንዳገኘ ገልጸዋል። ይህም ፌዴሬሽኑ ራሱን ለማቋቋም ካደረጋቸው ጥረቶች መካከል አንዱ ነው ብለዋል።
ከምርጫው ጋር በተያያዘ ከዚህ ቀደም በአርባ ምንጭ ከተማ በተካሄደው ጠቅላላ ጉባኤ የተወሰነው የፌዴሬሽኑ የስራ አስፈጻሚ ኮሚቴ አባላት ምርጫ በጎንደር ከተማ እንዲካሄድ ነበር።ይሁንና ከተማው ለዚሁ የሚሆነውን ዝግጅት እያደረገ ባለበት ሁኔታ ውዝግቦች መነሳታቸው አልቀረም። በፌዴሬሽኑ አስቸኳይ ኮሚቴም ጠቅላላ ጉባኤው የሚካሄድበት የቦታ ለውጥ መደረጉን ፌዴሬሽኑ አሳውቋል። ይህም የሆነው ከአማራ ክልል የስፖርት ቢሮ ምክትል ኋላፊ ወደ ፌዴሬሽኑ በተደረገ የስልክ ጥሪ ምክኒያት መሆኑ ተገልጿል። እንደፌዴሬሽኑ ገለጻ፣ የክልሉ ምክትል ቢሮ ኋላፊው ‹‹ከክልሉ ክለቦች የተላኩ የጠቅላላ ጉባኤ አባላት ወኪሎች ስሞች መቀየር እንዳለባቸው እና ይህንን እንዲያደርጉ፤ ካላደረጉ ግን ጉባኤው እንዲስተጓጎል እንደሚያደርጉ በማስፈራራት ጭምር ስሜታቸውን መግለጻቸው ኮሚቴው ባደረገው ማጣራት አረጋግጧል››።በመሆኑም ኮሚቴው የጉባኤው ውጤታማነት ላይ ስጋት ስላደረበት ምርጫው ቀድሞ ከተያዘው ጎንደር ከተማ ወደ አዲስ አበባ እንዲዘዋወር ውሳኔ ያሳለፈ መሆኑን አስታውቋል።
ፌዱሬሽኑን የምርጫ ጠቅላላ ጉባኤ ቦታ እንዲቀየር ያሳለፈውን ውሳኔም ተገቢነት እንደሌለው የጎንደር ከተማ አስተዳደር ወጣቶችና ስፖርት መምሪያ ገልጿል። የከተማው ኮሚኒኬሽን ትናንት የመምሪያው ኃላፊ አቶ አበበ ላቀውን ጠቅሶ በማህበራዊ ገጹ ያወጣው ዘገባ እንደሚያመለክተው፣
ፌደሬሽኑ በከተማዋ ጉባኤውን እንዲካሂድ ካሳወቀ በኃላ የቅድመ ዝግጅት ስራዎችን ከፌዴሬሽኑ አብይ ኮሚቴ ጋር በቅንጅት በተሳካ ሁኔታ ማከናወን መቻሉን ገልፀዋል።
ይሁን እንጅ የቅድመ ዝግጅት ስራዎች ተጠናቀው ከተማዋ ጉባኤውን ለማስተናገድ በመጠባበቅ ላይ ባለችበት ወቅት አሳማኝ ባልሆነ ምክኒያት ፌደሬሽኑ ጉባኤው የሚካሄድበትን ቦታ መቀየሩን በቀን 12/12/2014 ዓ.ም አሳውቋል። ስለሆነም ፌዴሬሽኑ የወሰነው ውሳኔ ተገቢነት የሌለው መሆኑን የመምሪያ ኃላፊው ገልፀው፣ ፌደሬሽኑ የወሰነው ውሳኔው ተገቢነት የሌለው በመሆኑ ውሳኔውን በድጋሜ ሊጤን እንደሚገባው መምሪያ ኃላፊው ገልፀዋል።
ብርሃን ፈይሳ
አዲስ ዘመን  ነሐሴ 14 /2014
በአገራቸው ሊጎች ብቻ የሚጫወቱ ተጫዋቾች የሚሳተፉበት የአፍሪካ ዋንጫ(ቻን) ለመሳተፍ የመቶ ሰማንያ ደቂቃ ፍልሚያ ብቻ የሚቀረው የኢትዮጵያ ብሔራዊ ቡድን (ዋልያዎቹ) ዛሬ በወዳጅነት ጨዋታ የዩጋንዳ ብሔራዊ ቡድንን ይገጥማሉ። ሁለቱ ብሔራዊ ቡድኖች የሚያደርጉት ሁለት የአቋም መለኪያ ጨዋታ የሚካሄድበት ቀን በተደጋጋሚ ሲቀያየር የቆየ ቢሆንም ዛሬና የፊታችን እሁድ እንደሚካሄድ ከኢትዮጵያ እግር ኳስ ፌዴሬሽን የተገኘው መረጃ ያመለክታል። ሁለቱም ግጥሚያዎች አዳማ ሳይንስ እና ቴክኖሎጂ ስታዲየም ላይ የሚደረጉም ይሆናል።
የኢትዮጵያ ብሔራዊ ቡድንን ለወዳጅነት ጨዋታ በተደጋጋሚ የሚገጥሙት የዩጋንዳ ብሔራዊ ቡድን አሠልጣኝ ሰርዲዮቪች ሚሉቲን ሚቾ አሁንም ከዋልያዎቹ ጋር ሁለት የወዳጅነት ጨዋታ ለማድረግ ወደ ኢትዮጵያ ገብተዋል። በቀድሞ የቅዱስ ጊዮርጊስ አሰልጣኝ ሰርዮቪች ሚሉቲን ሚቾ የሚመራው የዩጋንዳ ብሔራዊ ቡድን እንደ ኢትዮጵያ ሁሉ በቻን ውድድር የመጨረሻ የማጣሪያ ጨዋታ ከታንዛንያ አቻው ጋር ጠንካራ ፍልሚያ ይጠብቀዋል።
በአልጄሪያ አስተናጋጅነት ለሚከናወነው የቻን ውድድር ለማለፍ የመጨረሻ የማጣሪያ ጨዋታቸውን ከሩዋንዳ ብሔራዊ ቡድን ጋር ነሐሴ 20 እና ነሐሴ 29 የሚያከናውኑት ዋልያዎቹ ዝግጅታቸውን ከቀናት በፊት በአዳማ ማድረግ እንደጀመሩ ይታወቃል።
ደቡብ ሱዳንን በድምር ውጤት 5-0 አሸንፎ የመጨረሻውን ዙር ማጣሪያ የተቀላቀለው የኢትዮጵያ ብሔራዊ ቡድን ከሳምንት በፊት መሰባሰቡ የሚታወስ ሲሆን፣ በአሰልጣኝ ውበቱ አባተ ጥሪ ከቀረበላቸው ተጫዋቾች መካከል ሱራፌል ዳኛቸው በጉዳት ምክንያት በወንድማገኝ ኃይሉ ከመተካቱ በስተቀር የቡድኑ አባላት በሙሉ ጤንነት ላይ ይገኛሉ።
የፊታችን ነሐሴ 20 እና 29 የደርሶ መልስ ጨዋታውን የሚያደርገው የኢትዮጵያ ብሔራዊ ቡድን ልምምዱን በአዳማ በመቀጠል ነሐሴ 18 የሜዳ ጨዋታውን ወደሚያደርግበት ታንዛንያ እንደሚያመራ ከኢትዮጵያ እግር ኳስ ፌዴሬሽን የተገኘው መረጃ ያመለክታል።
የኢትዮጵያ ብሔራዊ ቡድን ከሩዋንዳ ብሔራዊ ቡድን ጋር የሚያደርገው የማጣሪያ ጨዋታ የሚከናወንበት ቀናት እና ቦታዎች በሳምንቱ መጨረሻ ይፋ መደረጉ ይታወቃል። በዚህም በመጀመሪያው ጨዋታ ዋልያዎቹ ባለሜዳ ሆነው ነሐሴ 20/2014 ታንዛንያ ቤንጃሚን ምካፓ ስታዲየም ላይ ጨዋታቸውን የሚያደርጉ ይሆናል። የመልሱን ጨዋታ ደግሞ ነሐሴ 29/2014 ሩዋንዳ ላይ እንደሚደረግ የወጣው መርሐ ግብር ያሳያል።
በቅድመ ማጣሪያ ጨዋታው ከደቡብ ሱዳን ጋር የተደለደለችው የኢትዮጵያ ስቴድየሞች የካፍን መመዘኛ መስፈርት አለማሟላታቸውን ተከትሎ በተጣለው ዕገዳ ልክ እንደ አፍሪካ ዋንጫ ማጣሪያ ጨዋታዎቿ ሁሉ ይህንንም ጨዋታ ከሜዳዋ ውጪ ታንዛኒያ ላይ ለማድረግ ተገዳለች።
የመጨረሻውን የማጣሪያ ጨዋታም ኢትዮጵያ እና ተጋጣሚዋ ሩዋንዳ የካፍን መስፈርት የሚያሟላ ስታዲየም የሌላቸው መሆኑን ተከትሎ እገዳ ላይ ቢገኙም ሩዋንዳ ቀናት በፊት አንድ ስቴድየሟ ጨዋታ እንዲያስተናግድ ፍቃድ ማግኘቱ ታውቋል። ይህንን ተከትሎ ሩዋንዳ ነሐሴ 29 የሚደረገውን የመልስ ጨዋታ በሁዬ ዓለም አቀፍ ስታዲየም እንደምታስተናግድ ይፋ ተደርጓል። ኢትዮጵያ ግን አሁንም ስቴድየሞቿ ፍቃድ ስላላገኙ ከሩዋንዳ ጋር ነሐሴ 20 የሚደረገውን የመጀመሪያ ጨዋታ በታንዛኒያ ዳሬሰላም ቤንጃሚን ምካፓ ስታዲየም እንደምታደርግ የኢትዮጵያ እግር ኳስ ፌዴሬ ሽን ገልጿል።
በአፍሪካ ከዋናው አፍሪካ ዋንጫ ቀጥሎ ትልቁ የእግር ኳስ መድረክ የሆነው የቻን ዋንጫ በአገር ውስጥ ሊጎች የሚጫወቱ ተጫዋቾችን ብቻ ለማበረታታት በካፍ አማካኝነት እኤአ በ2007 የተዋወቀ ሲሆን 2009 ላይ በኮትዲቯር አዘጋጅነት ለመጀመሪያ ጊዜ ተካሂዷል። ከጊዜ ወደ ጊዜ በውድድሩ የሚሳተፉ አገራት ቁጥርም እያደገ ሄዶ ትኩረት ከሚሰጣቸው የስፖርት መድረኮች አንዱ ሆኗል። የዓለምን እግር ኳስ በበላይነት የሚመራው ፊፋም እኤአ 2010 ላይ ለዚህ ውድድር እውቅና ሰጥቶታል።
ኢትዮጵያ ከሰላሳ አንድ ዓመታት በኋላ እኤአ 2013 ላይ በደቡብ አፍሪካ አዘጋጅነት በተካሄደው የአፍሪካ ዋንጫ መሳተፏን ተከትሎ በእግር ኳሱ የተፈጠረው ከፍተኛ መነቃቃት ይታወሳል። የዚያ ትውልድ ታሪካዊ ተጫዋቾችና የዋልያዎቹ አሰልጣኝ የነበሩት ሰውነት ቢሻው ከአፍሪካ ዋንጫው ማግስት በተመሳሳይ ደቡብ አፍሪካ ላይ በተካሄደው የቻን ዋንጫ ላይ ለመጀመሪያ ጊዜ መሳተፍ ችለዋል። ለዚህ ተሳትፎም የመጨረሻውን የማጣሪያ ጨዋታ ከሩዋንዳ ጋር ከሜዳቸው ውጪ ተፋልመው ማለፋቸው አይዘነጋም።
ዋልያዎቹ በቀጣዩ የቻን
ውድድርም በአሰልጣኝ ዮሐንስ
ሳህሌ እየተመሩ በጋቦን
በተካሄደው ዋንጫ ላይ
መሳተፍ ችለዋል። በሁለቱም
ብቸኛ ተሳትፏቸው ግን
ከምድባቸው ሳያልፉ ቀርተዋል።
ቦጋለ አበበ
አዲስ ዘመን ነሃሴ 13/2014
በምስራቅና መካከለኛው አፍሪካ የክለቦች ቻምፒዮና ተሳታፊ በመሆን ላይ የሚገኘው የኢትዮጵያ ንግድ ባንክ ሴቶች እግር ኳስ ክለብ፤ የምድብ ሁለተኛ ጨዋታውን ዛሬ ከብሩንዲው ፎፊላ ፒኤፍ ጋር ያደርጋል። ከጠንካራ ቡድኖች መካከል አንዱ የሆነው የንግድ ባንክ ሴቶች ቡድን ጨዋታውን በአሸናፊነት እንደሚያጠናቅቅም ይጠበቃል።
የአፍሪካ እግር ኳስ ኮንፌዴሬሽን (ካፍ) ካለፈው ዓመት አንስቶ እንዲጀመሩ ካደረጋቸው ውድድሮች መካከል አንዱ የሆነው ይህ ቻምፒዮና ዘንድሮ ለሁለተኛ ጊዜ እየተካሄደ ሲሆን፤ ዛሬ የምድብ አንድ ሁለተኛ ጨዋታዎች ይካሄዳሉ። በዚህም የኢትዮጵያ ንግድ ባንክ ሴቶች እግር ኳስ ክለብ ከብሩንዲ አቻው ፎፊላ ፒኤፍ ጋር ይጫወታል። የምድቡ ሌላኛው ጨዋታ ደግሞ በሩዋንዳው ኤኤስ ኪጋሊ እና የዛንዚባር ዋሪየርስ ኩዊንስ ክለቦች መካከል ይካሄዳል።
የኢትዮጵያ ንግድ ባንክ ሴቶች ክለብ አምና በኬንያ አስተናጋጅነት በተደረገው ቻምፒዮና ላይ ዋንጫ ለማንሳት ቢቃረብም ስላልተሳካለት በሁለተኛነት ማጠናቀቁ የሚታወስ ነው። ይሁን እንጂ ንግድ ባንክ የዚህ ዓመት የቀጣናው አሸናፊ በመሆን ወደ አህጉራዊው ቻምፒዮና ለማለፍ ራሱን አጠናክሮ ወደ ውድድሩ ገብቷል። ለዚህም ስድስት ተጫዋቾችን ከሀገር ውስጥ ክለቦች ማስፈረሙ የሚታወስ ነው። ክለቡ ከነሀሴ 7 እስከ 22 ቀን 2014 ዓም በሚካሄድው ቻምፒዮና ላይ ውጤታማ ለመሆን አራያት ኦዶንግ፣ ኒቦኚ የን፣ ቅድስት ዘለቀ፣ መሳይ ተመስገን፣ ብርቄ አማረ እና ናርዶስ ጌትነትን ማስፈረሙ ይታወቃል። ጠንካራ የሴት እግር ኳስ ቡድኖች እምብዛም በሌለበት በዚህ ቃጠና ንግድ ባንክ ካለው ልምድና ጠንካራ ተጫዋቾች አንጻር የዛሬውን ጨዋታ እንዲሁም ውድድሩን በአሸናፊነት እንደሚያጠናቅቅም ይገመታል።
ዘንድሮ ለሁለተኛ ጊዜ የሚደረገው የምስራቅና መካከለኛው አፍሪካ ክለቦች ቻምፒዮና በታንዛኒያዋ ከተማ አሩሻ አስተናጋጅነት እየተካሄደ ቀናትን አስቆጥሯል። በውድድሩ ላይ ስምንት ቡድኖች ተካፋይ ሲሆኑ፤ በሁለት ምድብ ተከፍለውም የዋንጫ ፍልሚያቸውን ያደርጋሉ። በዚህም መሰረት በመጀመሪያው ምድብ የኢትዮጵያውን ንግድ ባንክ ሴቶች እግር ኳስ ክለብ ጨምሮ፤ የዛንዚባሩ ዋሪየርስ ኩዊንስ፣ የብሩንዲው ፎፊላ ፒኤፍ እና የሩዋንዳው ኤኤስ ኪጋሊ ተደልድለዋል። በሌላኛው ምድብ ደግሞ የአዘጋጇ ሃገር ታንዛኒያ ክለብ የሆነው ሲምባ ኩዊንስ፣ የጅቡቲው ጋርዴ ሪፐብሊካን፣ የዩጋንዳው ሲ ኮርፖሬት እንዲሁም የደቡብ አፍሪካው ዬ ጆይንት ስታርስ ይገኛሉ።
የምድብ ጨዋታዎቹ በሳምንቱ መጀመሪያ አንስቶ እየተካሄደ ሲሆን፤ የ2014 የኢትዮጵያ ሴቶች ፕሪሚየር ሊግ አሸናፊ የሆነው የኢትዮጵያ ንግድ ባንክ ሴቶች እግር ኳስ ክለብ በከፍተኛ የግብ ብልጫ ድል ተቀዳጅቷል። በመጀመሪያው የምድብ ጨዋታ ከዛንዚባሩ ዋሪየርስ ኩዊንስ ጋር የተገናኘው ንግድ ባንክ 9 ለምንም በሆነ ውጤት ነበር ተጋጣሚውን የረታው። በጨዋታው ሁለት ተጫዋቾች ሃትሪክ የሰሩ ሲሆን፤ አምበሏ ሎዛ አበራ 5 ግቦችን ከመረብ ስታሳርፍ ሌላኛዋ ተጫዋች መዲና አወል ደግሞ 4 ግቦችን ከመረብ ማዋሃዳቸው የሚታወስ ነው። ይህም ተጫዋቾቹን ገና ከውድድሩ ጅማሬ አንስቶ ከፍተኛ ግብ አስቆጣሪዎች ሊያደርጋቸው ችሏል።
በቻምፒዮናው ላይ ኢትዮጵያ ከንግድ ባንክ ሴቶች እግር ኳስ ቡድን ባሻገር በዓለም አቀድ ዳኞቿም እየተወከለች ትገኛለች። እነርሱም በካፍ ጥሪ መሰረት በዋና ዳኝነት ጨዋታዎችን የምትመራው ጸሃይነሽ አበበ እንዲሁም ረዳት ዳኛ ወይንሸት አበራ ናቸው።
የኢትዮጵያ ንግድ ባንክ የሴቶች እግር ኳስ ቡድን ኬኒያ ላይ ተዘጋጅቶ በነበረው የመጀመሪያው የምስራቅና መካከለኛው አፍሪካ ክለቦች ቻምፒዮና ላይ ሁለተኛ ደረጃን ሲይዝ፤ የኬንያው ቪጋ ኩዊንስ አሸናፊ ነበር። በቻምፒዮናው ላይ ኢትዮጵያዊቷ ሎዛ አበራ 13 ግቦችን በስሟ በማስቆጠር ቀዳሚ ተጫዋች እንደነበረች ይታወሳል።
እርምጃ የመውሰድ ስራ ሲሰራ የነበረ ቢሆንም፤ የህብረተሰቡን እርካታ ለማረጋገጥ በቀጣይ በጀት ዓመትም የቅንጅት ስራውን በማጠናከር በሕገወጥ ምግብና የጤና ግብዓቶች ዝውውር ላይ የተሰማሩ አካላትንና ግለሰቦችን ወደ ሕግ አቅርቦ ማስቀጣት ላይ ትኩረት ተሰጥቶት እንደሚሰራ ተገልጿል፡፡
ዋና ዳይሬክተሯ በገምገማው ማጠቃለያ ላይ በሰጡት አቅጣጫ፣ ‹‹በቀጣይ በ2015 በጀት አመት ተቋማዊ ግንባታን በማጠናከርና ስትራቴጂክ ዕቅዶች መሰረት በማድረግ ስራዎች መስራት እንደሚገባና ቁጠባን መሰረት ያደረገ ከብክነት የጸዳ እና ቀጣይነት ባለው መልኩ ስራዎችን በልህቀት በመስራት፣ የእርምት ስራዎችን አጠናክሮ በመቀጠል ፣ሌብነትንና ብልሹ አሰራርን በቁርጠኝነት በመታገል ወደ ልህቀት የሚደረገውን ጉዞ ለማሳካት ጠንክሮ በመሰራት አርአያ የሚሆን ተቋም መገንባት አለብን››ብለዋል፡፡
እንዲሁም ቅንጅታዊ አሰራሮችን በማጎልበት በምግብ፣በጤና ግብዓቶች እና ሌሎች የጤና ጉዳት በሚያደርሱ ቁጥጥር በሚደረግባቸው ምርቶች ዙሪያ የሚደርጉ ቁጥጥሮችን ውጤታማ በማድረግ በህብረተሰቡ ላይ ሊደርሱ የሚችሉ የጤና ችግሮችን ቀድሞ በመከላከል ሃላፊነት መዋጣት እንደሚገባም አጽእኖት ሰጥተውታል፡፡ለሁለት ቀናት ሲካሄድ የነበረው የባለስልጣኑ የ2014 በጀት ዓመት ዕቅድ አፈፃፀም ግምገማም፣ቀጣይ የስራ አቅጣጫ በመስጠት ግምገማው በስኬት ተጠናቋል።
ብርሃን ፈይሳ
አዲስ ዘመን  ነሐሴ 12 /2014
ከአስር ቀናት በኋላ በጎንደር ከተማ የሚካሄደው የኢትዮጵያ እግር ኳስ ፌዴሬሽን ጠቅላላ ጉባኤ ፌዴሬሽኑን ለቀጣይ አራት አመታት የሚመሩ የፕሬዚዳንትና የስራ አስፈጻሚ ኮሚቴ ምርጫ በታቀደው ቀን እንደሚካሄድ ተገለጸ።
የምርጫ አስፈጻሚና የይግባኝ ሰሚ ኮሚቴዎች ከትናንት በስቲያ በጋራ በሰጡት መግለጫ እስካሁን ያከናወኑትን ስራ በዝርዝር ያቀረቡ ሲሆን ምርጫውም በታቀደው መሰረት እንደሚከናወን አስረድተዋል። ግንቦት 7/2014 ተመርጦ ባለፉት 55 ቀናት የተለያዩ ስራዎቾን እየሰራ የነበረው የአስመራጭ ኮሚቴው “ 3 ለፕሬዚዳንትነትና 26 ለስራ አስፈጻሚነት ዕጩ ሆነው የቀረቡትን ግለሰቦች ቀደም ሲል ይፋ ማድረጉን አስታውሶ፣ የዕጩዎችን ዝርዝር ከተቻለ ከነሀሴ 12 በፊት ካልተቻለ ደግሞ በነሀሴ 22 ምርጫው በሚከናወንበት ዕለት ለጉባኤተኞች ይፋ እንደሚያደርግ ጠቁሟል። የቀረው ነገር የጉባኤው መካሄድ ብቻ እንደሆነም የኮሚቴው በሰብሳቢ በአቶ ሀይሉ ሞላ አስረድቷል።
በቀረበው የተገቢነት ጥያቄ ዙሪያም “ ከጉባኤተኛውም ሆነ ከፊፋ የቀረበ ተቃውሞም ይሁን ቅሬታ የለም ሼር ካምፓኒው የጉባኤው አባል ባለመሆኑ የምንለው ነገር የለም በእኛ በኩል የፌዴሬሽን አካላት ናቸው መሳተፍ አይችሉም ብሎ ካፍ በዝርዝር የከለከለው የኦዲት ኮሚቴ ፣ የስነምግባር ኮሚቴ፣ የዲሲፕሊን ኮሚቴና የይግባኝ ሰሚ ኮሚቴ አባላትን ነው ከዚያ ውጪ ማንንም አይከለክልም” ያሉት አቶ ሃይሉ “የዛሬ አራት አመት ምርጫ ኮሚቴና ይግባኝ ሰሚ ኮሚቴ መሃል ጸብ ተነስቶ መሰነጣጠቅ በመኖሩ ምክንያት ፊፋና ካፍ መጥተው ሁለቱን ወገኖች አሰናብተው ሌላ አስመራጭ ኮሚቴ ተመርጧል አሁንም እንዳለፈው አራት አመት ለመሰነጣጠቅና ለማጣላት ተሞክሮ ከሽፏል አሁንም አይደገምም አይሳካም” ሲሉ ተናግረዋል።
“ካፍና ፊፋ ሊመጡ ነው ብለን አንሰጋም ከመጡና ልክ አይደሉም ከተባለ ይቆማል ነገር ግን የሚያስቆም ነገር ሰርተናል ብለን አናምንም ያሉት የኮሚቴው ጸሀፊ አቶ መንግስቱ መሃሩ “በኢትዮጵያ እግርኳስ ፌዴሬሽን ደንብና ተሻሽሎ የቀረበ አዲስ የምርጫ ደንብ መሠረት የቀረቡ ዕጩዎች ህጋዊ ናቸው የሚለውን አይተን የመጨረሻውን ወስነናል የተነሳው የተገቢነት ጥያቄ ግን አያሳስበንም” ሲሉ ያለውን ሂደት አስረድተዋል።
በሂደቱ ዙሪያ የይግባኝ ሰሚ ኮሚቴ በአቶ ብርሃኑ ከበደ አማካይነት በሰጠው ምላሽ “ የህግ ሰው በሌለበት ሰዓት አንሰራም ልቀቁን ስንል ባላችሁበት ቀጥሉ ብለውን ሰርተናል በኮሚቴው ውስጥ የህግ ሰው ይኑር ይላል ነገር ግን የተቀመጠ ከልካይ ህግ ባለመኖሩ ስራውን ሰርተናል አጠቃላይ ሂደቱን ለጠቅላላ ጉባኤው የምናሳውቅ ይሆናል “ ሲሉ መልሰዋል።
ለፕሬዚዳንትነት ከቀረቡ ዕጩዎች መካከል አንዱ በነበሩት አቶ ገዛኸኝ ወልዴ የምርጫ ክልከላ ዙሪያ ኮሚቴው በተሰጠው ምላሽ “አቶ ገዛኸኝ የሉበትም ብሎ ምርጫ ኮሚቴ ያስቀረውን ጉዳይ ይግባኝ ሰሚ ኮሚቴ ተቀብሎ ማየት አልቻልም ደንቡም ይግባኝ ሰሚ ኮሚቴ የሚያየው አስመራጭ ኮሚቴ የወሰነውን ጉዳይ ብቻ ነው ስለሚል የአቶ ገዛኸኝ ይግባኝን ለማየት አልቻልንም፣ በተገቢነት ጉዳይ የተነሳው ጥያቄ ግን የኮሚቴውን አባላት አይመለከትንም” በማለት ምላሽ ሰጥተዋል።
በአቶ ገዛኸኝ ዙሪያ አስመራጭ ኮሚቴው በሰጠው ምላሽ “የሀረሪ ክልል የወከለውን ውክልና አንስቻለሁ ብሎ ደብዳቤ ላከ በህጉ መሠረት ተቀባይነት ያለው ጥያቄ በመሆኑ ውክልናው ተነሳ። እንደ ኮሚቴው በቀጥታ የተነጋገርነው ከክልሉ እንጂ ከአቶ ገዛኸኝ ጋር አይደለም ክልሉ በግልባጭ ለላከላቸው ሁሉ ውሳኔያችንን በግልባጭ አሳውቀናል፣ ኮሚቴው የዘጋውን ጉዳይ ይግባኝ ሰሚ ኮሚቴ ያላየውም ለዚህ ነው” ሲል ሂደቱን አስረድቷል።
ሁለቱም ኮሚቴዎች የተጣመራችሁ መሆኑ ፍትህ አያዛባም ወይ ለአንድ ወገን የማድላት ሂደትንስ አይፈጥርም ወይ? ለተባለው ጥያቄ የአስመራጭ ኮሚቴው ሰብሳቢ አቶ ሀይሉ በሰጡት ምላሽ “ሁለቱም ኮሚቴዎች ተያያዥነት የላቸውም ግልጽነቱን ለማስፈን ብለን ነው አብረን የቀረብነው፣ ውስጣችን ምንም አይነት ሸፍጥ የለም ተለያይታችሁ መቅረብ ነበረባችሁ ካላችሁ ለወደፊቱ እንማራለን” ሲሉ ተናግረዋል።
“ፍቅር አያስፈራም መጣላት ነው የሚፈራው የይግባኝ ሰሚ ኮሚቴ ውሳኔን እንኳን የሰማነው ከመግለጫው 5 ደቂቃ በፊት ነው” ያሉት አቶ መንግስቱ “የፌዴሬሽኑ ደንብን ተመልከቱ በጣም መሻሻል ያለባቸው ህጎች አሉ የሀገር እግርኳስ የሚያሳድጉ ሰዎች ወደ ፌዴሬሽኑ የሚመጡበት መንገድ ጠንክረን መስራት አለብን” ሲሉ ተናግረዋል።
ፊፋ ከ6 ወር በፊት አሳውቁ እያለ እናንተ በ4 ወር ውስጥ ማሳወቃችሁ ፊፋ ሊቀጣን አይችልም ወይ ? የሚል ጥያቄ የቀረበላቸው አቶ ሃይሉ “ፊፋ ከ6 ወር በፊት የሚል ህግ ባለበት በ4 ወር ውስጥ ሲካሄድም ያውቃል፣ ከጠቅላላ ጉባኤ ምርጫ አንስቶ እያንዳንዱን ጉዳይ ያውቃል ጸጉር ስንጠቃ አያስፈልግም፣ እናም መቼ ይካሄድ መቼ ይጨረስ የሚለውን ሁሉ ፊፋ ያውቃል፣ በዚህ አንሰጋም እስካሁኗ ደቂቃ ድረስ ስጋት የለብንም ፊፋ ጥቃቅን ነገር እየሰነጠቀ የሚሄድ ተቋም አይደለም፣ ህግ እንዳለ አይተረጎምም የሚታዩ ጉዳዮች ከግምት የሚገቡ ነገሮችም አሉ” ሲሉ ምላሽ ሰጥተዋል።
ቦጋለ አበበ
አዲስ ዘመን  ነሐሴ 11 /2014
በአልጄሪያ አስተናጋጅነት ለሚካሄደው የአፍሪካ አገራት ቻምፒዮንሺፕ (ቻን) ዋንጫ ለመሳተፍ የመጨረሻው ምዕራፍ ላይ የደረሰው የኢትዮጵያ ብሔራዊ ቡድን ከሩዋንዳ ጋር ለሚጠብቀው የደርሶ መልስ ጨዋታ ዝግጅቱን ከቀናት በፊት ጀምሯል።
ደቡብ ሱዳንን በድምር ውጤት 5-0 አሸንፎ የመጨረሻውን ዙር ማጣሪያ የተቀላቀለው የኢትዮጵያ ብሔራዊ ቡድን ባለፈው ሐሙስ ተሰባስቧል። በአሰልጣኝ ውበቱ አባተ ጥሪ ከቀረበላቸው ተጫዋቾች መካከል ሱራፌል ዳኛቸው በጉዳት ምክንያት በወንድማገኝ ኃይሉ የተተካ ሲሆን ሙሉ ቡድኑ ሐሙስ እለት በጁፒተር ሆቴል ተሰባስቦ የጂምናዚየም ስራዎችን ከከወነ በኋላ አርብ እለት ወደ አዳማ ተጉዞ በአዳማ ኤክስኪዩቲቭ ሆቴል ማረፊያውን በማድረግ በእለቱ በአበበ ቢቂላ ስታዲየም ከ10:30 ጀምሮ የመጀመሪያ ልምምድ አከናውኗል።
የፊታችን ነሐሴ 20 እና 29 የደርሶ መልስ ጨዋታውን የሚያደርገው የኢትዮጵያ ብሔራዊ ቡድን ልምምዱን በአዳማ በመቀጠል ነሐሴ 18 የሜዳ ጨዋታውን ወደሚያደርግበት ታንዛንያ እንደሚያመራ ከኢትዮጵያ እግር ኳስ ፌዴሬሽን የተገኘው መረጃ ያመለክታል።
የኢትዮጵያ ብሔራዊ ቡድን ከሩዋንዳ ብሔራዊ ቡድን ጋር የሚያደርገው የማጣሪያ ጨዋታ የሚከናወንበት ቀናት እና ቦታዎች በሳምንቱ መጨረሻ ይፋ መደረጉ ይታወቃል። በዚህም በመጀመሪያው ጨዋታ ዋልያዎቹ ባለሜዳ ሆነው ነሐሴ 20/2014 ታንዛንያ ቤንጃሚን ምካፓ ስታዲየም ላይ ጨዋታቸውን የሚያደርጉ ይሆናል። የመልሱን ጨዋታ ደግሞ ነሐሴ 29/2014 ሩዋንዳ ላይ እንደሚደረግ የወጣው መርሐ ግብር ያሳያል።
በአገር ውስጥ ሊጎች በሚጫወቱ ተጫዋቾች ብቻ በካፍ አዘጋጅነት በየሁለት አመቱ የሚደረገው የቻን የአፍሪካ ዋንጫ ውድድር የማጣሪያ ጨዋታዎች ከነሀሴ ወር መጀመሪያ አንስቶ እየተከናወኑ ይገኛሉ። በቅድመ ማጣሪያ ጨዋታው ከደቡብ ሱዳን ጋር የተደለደለችው የኢትዮጵያ ስቴድየሞች የካፍን መመዘኛ መስፈርት አለማሟላታቸውን ተከትሎ በተጣለው ዕገዳ ልክ እንደ አፍሪካ ዋንጫ ማጣሪያ ጨዋታዎቿ ሁሉ ይህንንም ጨዋታ ከሜዳዋ ውጪ ታንዛኒያ ላይ ለማድረግ ተገዳለች።
የመጨረሻውን የማጣሪያ ጨዋታም ኢትዮጵያ እና ተጋጣሚዋ ሩዋንዳ የካፍን መስፈርት የሚያሟላ ስታዲየም የሌላቸው መሆኑን ተከትሎ እገዳ ላይ ቢገኙም ሩዋንዳ ቀናት በፊት አንድ ስቴድየሟ ጨዋታ እንዲያስተናግድ ፍቃድ ማግኘቱ ታውቋል። ይህንን ተከትሎ ሩዋንዳ ነሐሴ 29 የሚደረገውን የመልስ ጨዋታ በሁዬ ዓለም አቀፍ ስታዲየም እንደምታስተናግድ ይፋ ተደርጓል። ኢትዮጵያ ግን አሁንም ስቴድየሞቿ ፍቃድ ስላላገኙ ከሩዋንዳ ጋር ነሐሴ 20 የሚደረገውን የመጀመሪያ ጨዋታ በታንዛኒያ ዳሬሰላም ቤንጃሚን ምካፓ ስታዲየም እንደምታደርግ የኢትዮጵያ እግር ኳስ ፌዴሬሽን ገልጿል።
በአፍሪካ ከዋናው አፍሪካ ዋንጫ ቀጥሎ ትልቁ የእግር ኳስ መድረክ የሆነው የቻን ዋንጫ በአገር ውስጥ ሊጎች የሚጫወቱ ተጫዋቾችን ብቻ ለማበረታታት በካፍ አማካኝነት እኤአ በ2007 የተዋወቀ ሲሆን 2009 ላይ በኮትዲቯር አዘጋጅነት ለመጀመሪያ ጊዜ ተካሂዷል። ከጊዜ ወደ ጊዜ በውድድሩ የሚሳተፉ አገራት ቁጥርም እያደገ ሄዶ ትኩረት ከሚሰጣቸው የስፖርት መድረኮች አንዱ ሆኗል። የአለምን እግር ኳስ በበላይነት የሚመራው ፊፋም እኤአ 2010 ላይ ለዚህ ውድድር እውቅና ሰጥቶታል።
ኢትዮጵያ ከሰላሳ አንድ አመታት በኋላ እኤአ 2013 ላይ በደቡብ አፍሪካ አዘጋጅነት በተካሄደው የአፍሪካ ዋንጫ መሳተፏን ተከትሎ በእግር ኳሱ የተፈጠረው ከፍተኛ መነቃቃት ይታወሳል። የዚያ ትውልድ ታሪካዊ ተጫዋቾችና የዋልያዎቹ አሰልጣኝ የነበሩት ሰውነት ቢሻው ከአፍሪካ ዋንጫው ማግስት በተመሳሳይ ደቡብ አፍሪካ ላይ በተካሄደው የቻን ዋንጫ ላይ ለመጀመሪያ ጊዜ መሳተፍ ችለዋል። ለዚህ ተሳትፎም የመጨረሻውን የማጣሪያ ጨዋታ ከሩዋንዳ ጋር ከሜዳቸው ውጪ ተፋልመው ማለፋቸው አይዘነጋም።
በተለይም በዚያ የመጨረሻ የማጣሪያ ፍልሚያ የዋልያዎቹ ቋሚ ግብ ጠባቂ የነበረው ጀማል ጣሰው ጨዋታው በመለያ ምት እንደሚጠናቀቅ ከአሰልጣኙ ጋር ቀደም ብለው በመግባባት የመለያ ምት የማዳን የተሻለ ብቃት ያለው ግብ ጠባቂ ሲሳይ ባንጫ ተቀይሮ እንዲገባ ማድረጋቸው አይዘነጋም። ሲሳይ ባንጫም ተቀይሮ ገብቶ ሁለት የመለያ ምቶችን በማዳን ዋልያዎቹን ለቻን ዋንጫ ያበቃበት ክስተት የሚታወስ ነው።
ዋልያዎቹ በቀጣዩ የቻን ውድድርም በአሰልጣኝ ዮሐንስ ሳህሌ እየተመሩ በጋቦን በተካሄደው ዋንጫ ላይ መሳተፍ ችለዋል። በሁለቱም ብቸኛ ተሳትፏቸው ግን ከምድባቸው ሳያልፉ ቀርተዋል። ዘንድሮም በመጨረሻው የማጣሪያ ጨዋታ በአሰልጣኝ ውበቱ እየተመሩ ለሶስተኛ ጊዜ ለመሳተፍ የሩዋንዳን ፈተና ለማለፍ ተዘጋጅተዋል።
ቦጋለ አበበ
አዲስ ዘመን ነሃሴ 9/2014
በኮሎምቢያ መዲና ካሊ ለስድስት ቀናት ሲካሄድ ቆይቶ ባለፈው እሁድ በተጠናቀቀው የዓለም ከ20 አመት በታች አትሌቲክስ ቻምፒዮና ተሳትፎ አንጸባራቂ ድል ያስመዘገበው የኢትዮጵያ አትሌቲክስ ልኡካን ቡድን ከትናንት በስቲያ ወደ አገር ቤት ተመልሷል። ቡድኑ ቦሌ ዓለም አቀፍ አየር ማረፊያ ሲደርስ በከፍተኛ የመንግስት የስራ ኃላፊዎችና የኢትዮጵያ አትሌቲክስ ፌዴሬሽን አመራሮች የጀግና አቀባበል ተደርጎለታል።
በአቀባበል ስነስርአቱ ላይ የባህልና ስፖርት ሚኒስትሩ ቀጄላ መርዳሳ፣ የስፖርት ዘርፍ ሚኒስትር ዴኤታው አምባሳደር መስፍን ቸርነት፣ የኢትዮጵያ አትሌቲክስ ፌዴሬሽን ፕሬዝዳንት ኮማንደር ደራርቱ ቱሉ እንዲሁም ሌሎች የስፖርቱ ዘርፍ ከፍተኛ አመራሮች የተገኙ ሲሆን ለልኡካን ቡድኑ የአበባ ጉንጉን አበርክተዋል።
በትናንትናው እለትም ቡድኑ በክፍት አውቶብስ በተለያዩ የአዲስ አበባ ጎዳናዎች እየተዘዋወረ ከሕዝብ ጋር ደስታውን ተጋርቷል። በስካይ ላይት ሆቴል በተዘጋጀ መርሃ ግብርም የእውቅናና የተለያዩ ሽልማቶች ተበርክቶለታል። በዚህም በቻምፒዮናው በ8 መቶ ሜትር የወርቅና በ1500 ሜትር የብር ሜዳሊያ በማጥለቅ የጎላ ስኬት የተጎናጸፈው አትሌት ኤርሚያስ ግርማ በልዩ ሁኔታ ከመንግስት 5 መቶ ሺ ብር ሽልማት ተበርክቶለታል። በተመሳሳይ የወርቅ ሜዳሊያ ላስመዘገቡ አትሌቶች ለእያንዳንዳቸው መንግስት የ3 መቶ ሺ ብር ሽልማት አበርክቷል። የብር ሜዳሊያ ያስመዘገቡ አትሌቶች የ2 መቶ ሺ ብር፣ የነሐስ ሜዳሊያ ያስመዘገቡ ደግሞ የመቶ ሺ ብር ተሸላሚ ሆነዋል። በቻምፒዮናው የዲፕሎማ ደረጃን ይዘው ያጠናቀቁ አትሌቶች የ50 ሺ ብር ሽልማት ሲሰጣቸው በውድድሮች ተሳትፈው ምንም ውጤት ያላስመዘገቡ አትሌቶች ለተሳትፏቸው የ30 ሺ ብር ሽልማት ተበርክቶላቸዋል። ቡድን መሪና ሌሎች ከቡድኑ ጋር የተጓዙ የስራ ሃላፊዎች ከ75 ሺ እስከ 30 ሺ ብር ድረስ ሽልማት አግኝተዋል።
ከፌደራል መንግስት በተጨማሪ የአዲስ አበባ ከተማ አ ስ ተ ዳ ደ ር ም ለስኬታማው የወጣቶች አትሌቲክስ ቡድን የተለያየ መጠን ያለው የገንዘብ ሽልማት አበርክቷል። በዚህም የወርቅና የብር ሜዳሊያ ያጠለቀው አትሌት ኤርሚያስ ግርማ የ250 ሺ ብር ተሸላሚ ሆኗል። የወርቅ ሜዳሊያ ያስመዘገቡ አትሌቶች የ150 ሺ ብር ሽልማት ከከተማ አስተዳደሩ ሲበረከትላቸው የብር ሜዳሊያ ያጠለቁ የመቶ ሺ ብር፣ የነሐስ ሜዳሊያ ላሸነፉ ደግሞ የ75 ሺ ብር ሽልማት ተበርክቷል።
በሽልማትና እውቅና መርሃ ግብሩ ላይ የተገኙት የባህልና ስፖርት ሚኒስትሩ ቀጄላ መርዳሳ ባደረጉት ንግግር፣ የኢትዮጵያ ስፖርት ቀደሞ ከነበረው መቀዛቀዝ ወጥቶ በዘንድሮው አመት ውጤታማ የሆነ አንጸባራቂ ድል እየተመዘገበበት እንደሚገኝ ገልጸዋል። በተለያዩ ዓለም አቀፍ መድረኮች የኢትዮጵያ ገጽታ ከፍ ያለበትና ሕዝብንም ያኮራ ድል መመዝገቡን ያስታወሱት ሚኒስትሩ፣ የታላላቆቻቸውን ፈለግ ተከትለው ወጣቶቹ አትሌቶች 12 ሜዳሊያዎችን አስመዝግበው በመመለሳቸው የእንኳን ደስ አላችሁ መልእክታቸውን አስተላልፈዋል። መንግስት ብቁ፣ አሸናፊና ተተኪ አትሌቶችን በማፍራት ረገድ ያስቀመጠው የትኩረት አቅጣጫ ስኬታማ በመሆኑ ውጤቱ እንደተመዘገበም ሚኒስትሩ አክለዋል።
የፌዴሬሽን ምክር ቤት አፈ ጉባኤ አገኘው ተሻገር በበኩላቸው “ኢትዮጵያና አትሌቲክስ የማይነጣጠሉና የተጋመዱ ናቸው” በማለት ይህ የውጤታማነት ጉዞ ከቀጠለ የተሻለ ውጤት ማስመዝገብ እንደሚቻል ገልጸዋል። ለዚህም መንግስት ከአትሌቶች ጎን በመሆን አስፈላጊውን ድጋፍ እንደሚያደርግ ቃል ገብተዋል።
ኮማንደር ደራርቱ ባደረገችው ንግግርም፣ እንዳለፈው ቶኪዮ ኦሊምፒክ ፌዴሬሽኑ ጣልቃ ገብነት ሳይኖርበት በመናበብ መስራቱ ለአንጸባራቂው ውጤት መመዝገብ ዋነኛ ምክንያት መሆኑን ተናግራለች። የአትሌቶች ተወካይ የሆነችው አትሌት መሰለች መልካሙ ለተደረገው ደማቅ አቀባበል ምስጋና በማቅረብ፣ ወጣቶቹ ያስመዘገቡት ድል በቻምፒዮናው ታሪክ ለኢትዮጵያ ትልቁ ውጤት መሆኑን አስታውሳለች። ወጣቶቹ አትሌቶች በውድድር ወቅት ከአሰልጣኞቻቸው የሚሰጣቸውን ምክር ተግባራዊ በማድረግና እንደ ታላላቆቻቸው በመተባበር ሃላፊነታቸውን በአግባቡ ተወጥተው ስኬታማ መሆን እንደቻሉ ተናግራለች። ይህም ታዳጊዎች ላይ መሰራት እንዳለበት ማሳያ መሆኑን ጠቁማ ለወጣቶቹ አትሌቶች በቀጣይ ድጋፍና ክትትል እንዲደረግ ጠይቃለች።
የወጣት አትሌቲክስ ቡድኑ በውድድሩ ታሪክ 6 ወርቅ፣5 ብርና 1 የነሐስ ሜዳሊያ በማስመዝገብም ከዓለም ሶስተኛ ከአፍሪካ ደግሞ ቀዳሚ ሆኖ ማጠናቀቅ ችሏል። በ19 አትሌቶች በሁለቱም ፆታ በ10 የውድድር ተግባራት ብቻ የተሳተፈው የአትሌቲክስ ቡድን በድምሩ በ12 ሜዳልያዎች ያስመዘገበ ሲሆን ከአንድ አትሌት በስተቀር ሜዳሊያ ያላገኙ አትሌቶች የዲፕሎማ ውጤት ማስመዝገብ ችለዋል። ይህም ቡድኑ ከዓለም አገራት አሜሪካንንና ጃማይካን ተከትሎ 3ኛ ደረጃን ይዞ እንዲያጠናቅቅ አስችሎታል።
በዚሁ ቻምፒዮና በ1500 ሜትር የብር ሜዳሊያ ማጥለቅ የቻለው ወጣቱ አትሌት ኤርሚያስ ግርማ በ800 ሜትር ተጨማሪ ወርቅ በማጥለቅ በቻምፒዮናው የጎላ ኢትዮጵያዊ አትሌት ሆኗል። በ3ሺ ሜትር መሰናክል ወንዶች ሳሙኤል ዱጉና የወርቅ ሜዳሊያውን ሲያጠልቅ ሌላኛው ኢትዮጵያዊ ወጣት አትሌት ሳሙኤል ፍሬው በድንቅ ብቃት የብር ሜዳሊያውን ወስዷል።
ከባድ ፉክክር ባስተናገደው በ5ሺ ሜትር ሴቶች ውድድር መዲና ኢሳና መልክናት ውዱ በተመሳሳይ ወርቅና ብር ሜዳሊያ ሲያጠልቁ፣ በ1500ሜ ሴቶች ደግሞ በአትሌት ብርቄ ሀየሎም (4:04.27) የቻምፒዮናውን ክብረወሰን በማሻሻል ጭምር የወርቅ ሜዳሊያ ማሸነፍ ችላለች።
በ5ና 3ሺ ሜትር ወንዶች በአዲሱ ይሁኔና መልኬነህ አዘዝ የወርቅ፣ በ3ሺ ሜትር መሠናክል ሴቶች በሲምቦ አለማየሁ፣ በ1500 ሜትር ወንዶች በኤርሚያስ ግርማ እና በ3ሺ ሜትር ሴቶች በፅዮን አበበ የብር ሜዳሊያዎችን ያሸነፈች ሲሆን፣ በተጨማሪም በሴቶች 3ሺ ሜትር መሰናክል በአትሌት መሰረት የሻነህ የነሀስ ሜዳሊያ ማግኘቷ ይታወቃል።
ብርሃን ፈይሳ
አዲስ ዘመን  ነሐሴ 8 /2014
የ2014 የኢትዮጵያ ሴቶች ፕሪሚየር ሊግ አሸናፊ የሆነው የኢትዮጵያ ንግድ ባንክ ሴቶች እግር ኳስ ክለብ ታንዛኒያ በሚካሄደው የምስራቅና መካከለኛው አፍሪካ ክለቦች ቻምፒዮና ላይ ለመሳተፍ ትናንት ወደ ታንዛኒያ አቅንቷል።
በኢትዮጵያ ሴቶች እግር ኳስ ውድድር ታሪክ የፕሪሚየር ሊጉን ዋንጫ በርካታ ጊዜ በማንሳት ስኬታማ የሆነው የኢትዮጵያ ንግድ ባንክ ቡድን ታንዛኒያ በሚካሄደው የምስራቅና መካከለኛው አፍሪካ ክለቦች ቻምፒዮና ላይ የተሻለ ውጤት ለማስመዝገብ መዘጋጀቱ ታውቋል። “ጀግኖች አትሌቶቻችን የአገራቸውን ስም በዓለም አቀፍ መድረክ ከፍ እንዳደረጉት ሁሉ እኛም እንደ አትሌቶቹ የአገራችንን ስም በመልካም ለማስጠራት ተዘጋጅተናል” ሲሉም የቡድኑ አባላት ወደ ታንዛኒያ ከማቅናታቸው በፊት ገልፀዋል።
ቡድኑ ከቀናት በፊት በተዘጋጀለት የሽኝት ሥነ ሥርአት ላይ የተገኙት የኢትዮጵያ ንግድ ባንክ ፕሬዝዳንት አቤ ሳኖ፣ የእግር ኳስ ክለቡ በውድድሩ ላይ የተሳካ ጊዜ እንዲያሳልፍ በመመኘት ለስኬት እንዲበቃም አስፈላጊውን ድጋፍ እንደሚያደርጉ ገልጸዋል። በሥነ ሥርአቱ ላይ የክለቡ አሠልጣኝ እና አምበል ከባንኩ ፕሬዝዳንት የባንዲራ ርክክብ በማድረግ በድል ለመመለስ ቃል ገብተዋል።
የኢትዮጵያ ንግድ ባንክ የሴቶች እግር ኳስ ክለብ በምስራቅና መካከለኛው አፍሪካ ክለቦች ቻምፒዮና ላይ የተሻለ ውጤት ለማስመዝገብ ይረዳው ዘንድ ስድስት ተጫዋቾችን ከአገር ውስጥ ክለቦች ማስፈረሙ የሚታወስ ነው። ክለቡ ከነሐሴ 7 እስከ 22 ቀን 2014 ዓ.ም በሚካሄድው ቻምፒዮና ላይ ውጤታማ ለመሆን አራያት ኦዶንግ፣ ኒቦኚ የን፣ ቅድስት ዘለቀ፣ መሳይ ተመስገን፣ ብርቄ አማረ እና ናርዶስ ጌትነትን ማስፈረሙ ይታወቃል።
ዘንድሮ ለ2ኛ ጊዜ በሚካሄደው በምስራቅና መካከለኛው አፍሪካ ክለቦች ቻምፒዮና ላይ ስምንት ክለቦች ተሳታፊ ይሆናሉ። የኢትዮጵያ ንግድ ባንክ አንደኛው ተሳታፊ ክለብ ሲሆን የዩጋንዳው ሺ ኮርፖሬትቷ የታንዛኒያው ሲምባ ኩዊንስ፣ የደቡብ ሱዳኑ ዬ ጆይንት ስታርስ፣ የዛንዚባሩ ዋሪየር ኩዊንስ፣ የቡሩንዲው ፎፊላ ፒ ኤፍ፣ የሩዋንዳው ኤኤስ ኪጋሊ፣ የጅቡቲው ጂአር ኤፍሲ በውድድሩ እንደሚሳተፉ ታውቋል።
የኢትዮጵያ ንግድ ባንክ በውድድሩ በምድብ አንድ ከዛንዚባሩ ዋሪየርስ እንዲሁም ከብሩንዲው ፎፊላ እና ከሩዋንዳው ኤኤስ ኪጋሊ ጋር ተደልድሏል። የመጀመሪያ ጨዋታቸውንም ከዛንዚባሩ ክለብ ዋሪየርስ ጋር ያደርጋሉ።
ንግድ ባንኮች ቀሪ የምድብ ማጣሪያ ጨዋታቸውን ደግሞ ከብሩንዲው ፎፊላ እና ከሩዋንዳው ኤኤስ ኪጋሊ ጋር በተከታታይ የሚያደርጉ ይሆናል። በ2022 ወርሃ ጥቅምት ሞሮኮ ለምታስተናገደው የአፍሪካ የሴቶች ቻምፒየንስ ሊግ ውድድር ለማለፍ በሚደረገው የምስራቅ አፍሪካ ክለቦች ማጣሪያም ንግድ ባንኮች ውድድራቸውን በበላይነት ካጠናቀቁ በአፍሪካ የሴቶች የክለቦች ውድድር የሚሳተፉ ይሆናሉ።
የኢትዮጵያ ንግድ ባንክ የሴቶች እግር ኳስ ቡድን ኬኒያ ላይ ተዘጋጅቶ በነበረው የመጀመሪያው የምስራቅና መካከለኛው አፍሪካ ክለቦች ቻምፒዮና ላይ የ2ኛ ደረጃን ይዞ ማጠናቀቁ ይታወሳል።
ቦጋለ አበበ
አዲስ ዘመን  ነሐሴ 6 /2014
በመገባደድ ላይ በሚገኘው ዓመት የኢትዮጵያ አትሌቲክስ እጅግ ስኬታማ ጊዜን አሳልፏል። በዚሁ ዓመት በተለያዩ ዓለም አቀፍ መድረኮች የኢትዮጵያ ስም በብርቅዬ አትሌቶቿ አማካኝነት በተደጋጋሚ በክብር ተነስቷል። ከወራት በፊት በሰርቢያ ቤልግሬድ የዓለም የቤት ውስጥ አትሌቲክስ ቻምፒዮና በተመዘገበው አስደማሚ ድል ከአለም ቀዳሚ ሆኖ ያጠናቀቀው የአትሌቲክስ ቡድን፤ ከወራት በኋላ ደግም በኦሪገኑ የዓለም አትሌቲክስ ቻምፒዮና ሁለተኛ ደረጃን ይዞ ፈጽሟል።
በሳምንት ልዩነትም በ20ዓመት በታች የአለም አትሌቲክስ ኢትዮጵያ አስደናቂና ከዚህ ቀደም ከነበረው የላቀ ውጤት በማስመዝገብ ከዓለም ሶስተኛ ሆና ማጠናቀቅ ችላለች። ይህም ሲጠቃለል ኢትዮጵያ በዓመቱ የአፍሪካ አትሌቲክስ ቁንጮ ሆና ማሳለፏን የሚያሳይ ነው። ይህም ስኬት በፌዴሬሽኑ ውስጥ ከአመራር ጋር ተያይዞ አንዳች የተለወጠና ጥሩ መስመር የያዘ ነገር እንዳለ አመላካች ሆኗል።
ወደ ኮሎምቢያ ካሊ ያቀናው የኢትዮጵያ ወጣት አትሌቲክስ ቡድን በውድድሩ ላይ እጅግ አበረታችና በቅርቡ ሁነኛ ተተኪ ሆኖ በዋና ዋና የውድድር መድረኮች ትልቅ ተስፍ እንዳለው የሚያረጋግጥ ውጤት ማስመዝገብ ችሏል። ከውጤቱ ባለፈም ኢትዮጵያ በታሪክ በየትኛውም የውድድር መድረክ አስመዝግባ የማታውቀውን ከፍተኛ የወርቅ ሜዳሊያ ቁጥር ማሳካት ችሏል። ከዚህ በበለጠ ግን ተስፋ ሰጪ የሆነው በውድድሩ ላይ ተካፋይ ከሆኑት 19 አትሌቶች መካከል 11 የሚሆኑት አትሌቶች የሜዳሊያ ሰንጠረዥ ውስጥ ሲካተቱ 6 የሚሆኑ አትሌቶች የዲፕሎማ ደረጃ ማግኘት መቻላቸው ነው። ይህም በውድድሩ ከተሳተፉ አትሌቶች ብዛት አኳያ የተገኘው ውጤት ምን ያህል ስኬታማ ወጣት አትሌቶች እየፈሩ መሆኑን በግልጽ አመላካች ነው።
ኢትዮጵያዊያን አትሌቶችን እንደ ኬንያ ካሉ የዘወትር ተቀናቃኞቻቸው በላይ ሆነው ማጠናቀቃቸው አሊያም በሜዳሊያ ሰንጠረዡ አሜሪካ እና ጃማይካን የመሳሰሉ አገራት ተገዳዳሪ በመሆናቸው ብቻም አይደለም። ሩጫና የሜዳ ተግባራትን በመሳሰሉ በርካታ የውድድር አማራጮችን ይዘው የሚፎካከሩ የዓለም አገራትን በጥቂት የውድድር ዓይነቶች (በመካከለኛና ረጅም ርቀት ሩጫዎች ብቻ) ይህንን ውጤት ማስመዝገብ መቻላቸው ትልቅ ስኬት ነው። በተመሳሳይ ከተሳታፊዎቹ ቁጥር አኳያ በሚያገኙት የሜዳሊያ እንዲሁም የዲፕሎማዎች ቁጥር እጅግ ስኬታማ አትሌቶች መሆናቸው ሳይደነቅ አይታለፍም።
ከዚህ ቀደም በነበረው ተሞክሮ ኢትዮጵያ በመሰል ትልልቅ ውድድሮች ላይ በሚኖራት ተሳትፎ ከአትሌቶችና አሰልጣኞች አመራረጥ ጋር በተያያዘ ውዝግቦች ከዝግጅቱ አስቀድሞ ነበር የሚታዩት። በዝግጅት ወቅትም ከአትሌቶች ስነ-ምግባር ጋር በተያያዘ ቅሬታ የሚታይ ሲሆን፤ በውድድር ወቅት የሚመዘገበው ውጤት እንደ አትሌቶች ምንጭነቷ ኢትዮጵያን የሚመጥን አልነበረም ለማለት ያስደፍራል። በዚህም ምክንያት በስፖርት ቤተሰቡ ዘንድ በተደጋጋሚ ቅያሜ ተፈጥሯል።
ከዚህ አንጻር በዓመቱ እየታየ የሚገኘው ስኬት ውዝግብና አለመግባባትን በአንጻራዊነት ያስወገደ ከመሆኑ ጋር ተያይዞ የተገኘ መሆኑ እሙን ነው። ኢትዮጵያዊያን አትሌቶች ከመነሻውም የሚታወቁበት የአብሮነትና በጋራ የመስራት መንፈስ ተመልሶ አትሌቶች በግል ከሚያገኙት ድል ይልቅ የአገራቸውን ክብር ሲያስቀድሙ ታይቷል። ይህም በቡድን ውስጥ ከፍተኛ መከባበር፣ መተሳሰብ እንዲሁም መመካከር እንዳለ አንጸባራቂ ነው። ይህ እንዲመጣ ምክንያት የሆነው ደግሞ የፌዴሬሽኑ ስራ አስፈጻሚ ኮሚቴ አባላት እንዲሁም አመራሮቹ በጥምረት እየሰሩ ባሉት መልካም ተግባር መሆኑ አያጠያይቅም።
ይህ ይበል የሚያሰኝና አርዓያነት ያለው ተግባር ይሁን እንጂ ይበልጥ ሊተኮርባቸው የሚገቡ ጉዳዮች ላይ ግን አሁንም መስራት አስፈላጊ ነው። ቀዳሚ ሊሆን የሚገባው ደግሞ በአብዛኛዎቹ አፍሪካዊያን አገራት ዘንድ የተለመደው የዕድሜ ጉዳይ ነው። በእድሜ እርከን በሚደረጉ መሰል ውድድሮች ላይ ተካፋይ የሚሆኑ አትሌቶች እድሜ አሁንም አጠራጣሪ ሁኔታ የሚታይበት ነው። ከማሰልጠኛ ተቋማት የሚወጡ ታዳጊዎችን በየጊዜው እግር በእግር በመተካት እንዲሁም እንደየእድሜ እርከናቸው በማሳተፍ ከተጠያቂነት መውጣት ብቻም ሳይሆን ለሌሎች ጀማሪ አትሌቶችም እድል መስጠት አስፈላጊ ነው።
ሌላው ሊተኮርበት የሚገባው ጉዳይ እነዚህ ወጣት አትሌቶች አስፈላጊው ክትትልና ድጋፍ ሊደረግላቸው እንደሚገባ ነው። ኢትዮጵያ በዚህ ዘርፍ ውጤታማ እንደመሆኗ እንዲሁም ወጣት አትሌቶቹ ቀጣይ የመም ተረካቢዎች እንደመሆናቸው ከውድድር አስቀድሞም ሆነ ከውድድር በኋላ የሚደረግላቸው ድጋፍና ክትትል ዝነኞቹ አትሌቶች ውጤታማ ሲሆኑ እንደሚደረግላቸውም ባይሆን እንኳን ተመጣጣኝ ሊሆን ይገባል። ወጣቶቹን ጀግኖች ዛሬ ማክበር ካልተቻለ አገርን ማስጠራት የሚችሉ ተተኪዎችን ማግኘት አዳጋች እንደሚሆንም ሊዘነጋ አይገባውም።
ብርሃን ፈይሳ
አዲስ ዘመን
ረቡዕ ነሐሴ 4 /2014
ከሶስት አስርት ዓመታት ባላነሰ ጊዜ በማሕበረሰብ አቀፍ ስፖርት እንቅስቃሴ ውስጥ ትልቅ አስተዋጽኦ እያበረከተ የሚገኘው የአዲስ አበባ ጤና ስፖርት ማሕበር ዓመታዊ ውድድሩን በቢሾፍቱ ከተማ እያካሄደ ይገኛል። ማሕበሩ ሃያ ስምንተኛ ዓመት ውድድሩን ከትናንት በስቲያ የጀመረ ሲሆን ከአስራ ሶስት ሳምንታት በላይ የተለያዩ የጤና ቡድኖችን በእግር ኳስ ውድድር የሚያፎካክር ይሆናል።
የማሕበሩ ፕሬዚዳንት አቶ ተፈራ ደንበል ውድድሩን በተመለከተ ባለፈው አርብ በአራት ኪሎ ወጣቶች ትምህርትና ስልጠና ማእከል (ወክማ) በተሰጠው መግለጫ ላይ እንደተናገሩት፣ በቢሾፍቱው ውድድር ለመሳተፍ ማሕበራቱ በየአካባቢያቸው የውስጥ ውድድሮችን ሲያደርጉ ቆይተዋል። ማሕበሩ ባለፉት ሃያ ስምንት ዓመታት አንድ ጊዜ በኮቪድ-19 ወረርሽኝ ምክንያት ውድድሮችን ካለማካሄዱ በስተቀር በሌሎቹ ዓመታት ውድድሮችን አካሂዷል። በዚህም ከውድድር ባለፈ ወደ ፌስቲቫል እያደገ መምጣቱን አቶ ተፈራ በማስታወስ፣ ከጊዜ ወደ ጊዜ እድገት እያሳየ መምጣቱን አስረድተዋል።
በውድድሩ የሚሳተፉ ማሕበራት ሁሌም በየአካባቢያቸው በስፖርታዊ እንቅስቃሴ ውስጥ እንደሚገኙ የጠቆሙት አቶ ተፈራ በዚህ እንቅስቃሴ ውስጥ የሚሳተፉ ስፖርተኞች ብቻ ሳይሆኑ ቤተሰቦቻቸው ጭምር ተጠቃሚ መሆናቸውን ገልጸዋል። ይህም ጤናን በስፖርት እንቅስቃሴ ከመጠበቅና የመድሃኒቶች ጥገኛ እንዳይሆኑ ከማድረግ ባሻገር ቤተሰባዊ ትስስር እንዲሁም ጠንካራ ማሕበራዊ ሕይወት እንዲፈጠር ማድረግ መቻሉን ተናግረዋል።
በ1986 ዓ.ም በሁለት ቡድኖች የተጀመረው የአዲስ አበባ ጤና ስፖርት እንቅስቃሴ ከጊዜ ወደ ጊዜ እያደገ መጥቶ ዛሬ ላይ አርባ ሁለት ማሕበራትን እያሳተፈ ይገኛል። እነዚህ ማሕበራት በየአካባቢው ከዚህ ቀደም በስፖርቱ ውስጥ ያለፉ ግለሰቦችን ያካተቱ ሲሆን ቢሾፍቱ ላይ የሚያካሂዱትን ዓመታዊ ውድድርም በሶስት የእድሜ ካታጎሪ ተከፍለው ያካሂዳሉ። ከ35 ዓመት በታች፣ ከ40 ዓመት በታችና ከ50 ዓመት በላይ እድሜ ላይ የሚገኙ የማሕበራቱ አባላት ውድድሮችን ያካሂዳሉ።
ሁሉም ውድድሮች የእግር ኳስን ሕግና ደንብ መሰረት አድርገው የሚካሄዱ ሲሆን ከአስራ ሶስት ሳምንታት በላይ በሚፈጀው ፉክክር 208 ጨዋታዎች ይከናወናሉ። በዘንድሮው ውድድር አራት አዳዲስ ማሕበራት የተካተቱ ሲሆን በመክፈቻው እለት ሃያ ያህል ጨዋታዎች በቢሾፍቱ ሰባት የተለያዩ ሜዳዎች ተከናውነዋል። እንደ አጠቃላይ ከሃያ ሺ በላይ ተመልካቾችም ይህን ውድድር ይመለከታሉ ተብሎ ይጠበቃል።
በውድድሩ መክፈቻ እለት አቶ ተፈራ ለመገናኛ ብዙሃን በሰጡት አስተያየት፣ መንግሥት የማሕበረሰብ አቀፍ ስፖርት እንቅስቃሴን ጥቅም ተረድቶ ትኩረት በመስጠት የሕግ ማእቀፍ በማዘጋጀት በአገር አቀፍ ደረጃ እንዲካሄድ ጥረት እያደረገ መሆኑን በመጠቆም የአዲስ አበባ ጤና ስፖርት ማሕበርም የዚሁ አካል መሆኑን አብራርተዋል።
የአዲስ አበባ ጤና ስፖርት ማህበር ቀደም ባሉት ዓመታዊ ውድድሮቹ ከእግር ኳስ በዘለለ በሌሎች ስፖርቶች በተለይም በቤት ውስጥ ውድድሮች እንቅስቃሴ ያደርግ እንደነበር ያስታወሱት አቶ ተፈራ፣ ከቅርብ አመታት ወዲህ ግን ከአቅም ውስንነት ጋር በተያያዘ በእግር ኳስ ብቻ እንደተወሰነ ተናግረዋል። ማሕበሩ ከአባላቱ በሚያገኘው የመዋጮ ገንዘብ እንደሚንቀሳቀስ የገለጹት አቶ ተፈራ ሌሎች የገቢ ምንጮች ስለሌሉት ሴቶችን በእንቅስቃሴው ተሳታፊ ለማድረግ እንደተቸገረ አስረድተዋል። ወደ ፊት ግን ከእግር ኳስ ባሻገር ሌሎች ስፖርታዊ እንቅስቃሴዎችን እንዲሁም ሴቶችን ተሳታፊ ለማድረግ ማሕበሩ ጥረት እንደሚያደርግ አክለዋል።
በውድድሩ መክፈቻ ላይ በክብር እንግድነት የተገኙት የኢፌዴሪ ባህልና ስፖርት ሚኒስቴር የስፖርት ዘርፍ ሚኒስትር ዴኤታ አምባሳደር መስፍን ቸርነት ለመገናኛ ብዙሃን በሰጡት አስተያየት፣ የአዲስ አበባ ጤና ስፖርት ማሕበር ባለፉት በርካታ ዓመታት በማሕበረሰብ አቀፍ ስፖርት እንቅስቃሴ አርአያ በመሆን ላበረከተው አስተዋጽኦ ምስጋና አቅርበዋል። ይህ እንቅስቃሴ በአዲስ አበባ ብቻ ተወስኖ እንዳይቀርም መንግሥት ለማሕበረሰብ አቀፍ ስፖርት ልዩ ትኩረት በመስጠት በአገር አቀፍ ደረጃ እንዲካሄድ ጥረት እንደሚያደርግ ተናግረዋል። ይህም በቅርቡ ተግባራዊ እንደሚሆን ሚኒስትር ዴኤታው ቃል የገቡ ሲሆን እንቅስቃሴውን ቀደም ብሎ የጀመረው የአዲስ አበባ ጤና ስፖርት ማሕበር ተጠናክሮ እንዲቀጥል መንግሥት አስፈላጊውን ድጋፍ እንደሚያደርግ ገልጸዋል።
ቦጋለ አበበ
አዲስ ዘመን
 ነሐሴ 3/2014 ዓ.ም
የዘንድሮው የውድድር አመት ለኢትዮጵያ አትሌቲክስ የተለየ ሆኖ እየተገባደደ ይገኛል። ከሳምንታት በፊት በ18ኛው የኦሪገን የዓለም አትሌቲክስ ቻምፒዮና አስደናቂ ውጤት በማስመዝገብ አሜሪካንን ተከትሎ በታሪኩ ሁለተኛ ሆኖ ያጠናቀቀው የኢትዮጵያ ቡድን ጣፋጭ ድል ሳይረሳ ሌላ ተጨማሪ አስደሳች ውጤት ተመዝግቧል። የኦሪገን ቻምፒዮና በተጠናቀቀ ማግስት ወደ ደቡብ አሜሪካዋ ኮሎምቢያ ያቀናው የኢትዮጵያ ወጣት የአትሌቲክስ ቡድን በካሊ የዓለም ከ20 አመት በታች የዓለም ቻምፒዮና ሌላ ታሪክ ማስመዝገብ ችሏል።
በውድድሩ ታሪክ ስድስት ወርቅ፣ አምስት ብርና አንድ የነሐስ ሜዳሊያ በማስመዝገብም
ከዓለም ሦስተኛ ከአፍሪካ ደግሞ ቀዳሚ ሆኖ ማጠናቀቅ ችሏል። ላለፉት ስድስት ተከታታይ ቀናት ሲካሄድ በሰነበተው የዓለም ከ20 ዓመት
በታች አትሌቲክስ ቻምፒዮና በ19 አትሌቶች በሁለቱም ፆታ በ10 የውድድር ተግባራት ብቻ የተሳተፈው የአትሌቲክስ ቡድን በድምሩ በ12
ሜዳሊያዎች ከዓለም አገራት አሜሪካንን እና ጃማይካን ተከትሎ 3ኛ ደረጃን ይዞ አጠናቋል። ይህም ውጤት እስከ ዛሬ ከተካሄዱት የዓለም
ከ20 ዓመት በታች አትሌቲክስ ቻምፒዮናዎች ከፍተኛው ሲሆን ከተሳተፉበት ውስን ውድድሮች አንፃር ውጤቱ በርካቶችን ያስደሰተ ሆኗል።
በውድድሩ ኢትዮጵያ
ይዛ ካጠናቀቀችው ደረጃ ባሻገር አራት ወርቆችና ሁለት የብር ሜዳሊያዎች ቻምፒዮናው ከትናንት በስቲያ ሌሊት ሲጠናቀቅ የተመዘገቡበት
መንገድ በርካቶችን አስደስቷል። እነዚህ ሜዳሊያዎች በአንድ ሌሊት አንድ ሰዓት ባልሞላ ሰዓት ውስጥ ሲመዘገቡ በወንዶች ስምንት መቶ
ሜትር ወርቅ፣ በወንዶች 3ሺ ሜትር መሰናክል ወርቅና ብር፣ በሴቶች 1500 ሜትር ወርቅና በሴቶች አምስት ሺ ሜትር ወርቅና ብር
የኢትዮጵያ ሆኗል።
ከቀናት በፊት በ1500
ሜትር የብር ሜዳሊያ ያጠለቀው ወጣቱ አትሌት ኤርሚያስ ግርማ በ800 ሜትር ተጨማሪ ወርቅ በማጥለቅ በቻምፒዮናው የጎላ ኢትዮጵያዊ
አትሌት ሆኗል። በ3ሺ ሜትር መሰናክል ወንዶች ሳሙኤል ዱጉና የወርቅ ሜዳሊያውን ሲያጠልቅ ሌላኛው ኢትዮጵያዊ ወጣት አትሌት ሳሙኤል
ፍሬው በድንቅ ብቃት የብር ሜዳሊያውን ወስዷል። ከባድ ፉክክር ባስተናገደው በ5ሺ ሜትር ሴቶች ውድድር መዲና ኢሳ እና መልክናት
ውዱ በተመሳሳይ ወርቅ እና ብር ሜዳሊያ ሲያጠልቁ፣ በ1500ሜ ሴቶች ደግሞ በአትሌት ብርቄ ሀየሎም (4:04.27) የቻምፒዮናውን
ክብረወሰን በማሻሻል ጭምር የወርቅ ሜዳሊያ ማሸነፍ ችላለች።
ከፍጻሜው ቀን አስቀድሞ
በነበሩ ሌሎች ውድድሮች ኢትዮጵያ በ5 እና 3ሺ ሜትር ወንዶች በአዲሱ ይሁኔ እና መልኬነህ አዘዝ የወርቅ፣ በ3ሺ ሜ መሠናክል ሴቶች
በሲምቦ አለማየሁ፣ በ1500 ሜትር ወንዶች በኤርሚያስ ግርማ እና በ3ሺ ሜትር ሴቶች በፅዮን አበበ የብር ሜዳሊያዎችን ያሸነፈች
ሲሆን፣ በተጨማሪም በሴቶች 3ሺ ሜትር መሰናክል በአትሌት መሠረት የሻነህ የነሐስ ሜዳሊያ ማግኘቷ ይታወቃል።
ይህንን ውጤት ተከትሎም
ኢትዮጵያ በሜዳሊያ ሰንጠረዡ በስድስት ወርቅ፣ አምስት ብር እና አንድ የነሐስ በድምሩ በ12 ሜዳሊያዎች፡ ከአሜሪካ እና ጃማይካ
በመቀጠል ከዓለም ሦስተኛ ከአፍሪካ ደግሞ በቀዳሚነት ውድድሯን ፈጽማለች። በ19 ወጣት አትሌቶች እና በ10 የውድድር ዓይነቶች ተሳትፎ
ብቻ የተገኘው ይህ አስደናቂ ውጤት በቻምፒዮናው ታሪክ የኢትዮጵያ የምንጊዜም ከፍተኛው ሆኖ ተመዝግቧል።
ቦጋለ አበበ
አዲስ ዘመን ሰኞ ነሐሴ 2 ቀን 2014 ዓ.ም
ስፖርታዊ ውድድሮች እንደየደረጃቸው የሚያስተናግዱት ፉክክርም ይለያያል:: ከወረዳ አንስቶ እስከ ዓለም ዋንጫ እና ኦሊምፒክ ባሉ ውድድሮች አሸናፊ ለመሆን የሚደረገው ፍልሚያ በስፖርቱ ክብርን ከመቀዳጀት ያለፈ ነው:: ሃገራት በብሔራዊ ቡድን ደረጃ በሚወከሉባቸው ውድድሮች ላይ በሚያስቆጥሯቸው የሜዳሊያዎች ብዛት አሊያም በሚያነሱት ዋንጫ መመዘናቸው አሁን አሁን እርግጥ እየሆነ ነው:: ምክንያቱ ደግሞ ባለንበት በዚህ ወቅት ሃገራት ከኢኮኖሚያዊ አቅማቸው፣ የፈረጠመ ፖለቲካቸው አሊያም ማኅበራዊ ሁኔታቸው እኩል ስፖርትም የክብርና የመልካም ገጽታ ምንጭ በመሆኑ ነው::
በቅርቡ በተጠናቀቀው የዓለም አትሌቲክስ ሻምፒዮና ላይ የታየው ሁኔታ ለዚህ ማስረጃ ሊሆን ይችላል:: ኃያሊቷና የውድድሩ አዘጋጅ የሆነችው አሜሪካ በዚህ ውድድር እንደቀደመው ጊዜ የሜዳሊያ የበላይነቷን ስታስጠብቅ፤ ምስራቅ አፍሪካዊቷ ኢትዮጵያ ደግሞ ሁለተኛውን ደረጃ በመያዝ ማጠናቀቋ የሚታወስ ነው:: ታዲያ ይህ ሁኔታ ኢትዮጵያውያንን ብቻም ሳይሆን መላውን አፍሪካዊ የሚያኮራና በዓለም አቀፍ ደረጃም በስኬት የሚጠቀስ ድል ሆኗል:: በሃገር ውስጥ የነበረው ሁኔታም ሕዝቡን ከማስደሰት ባለፈ በፖለቲካዊ ምክንያት ያደረበትን ቅሬታ ፍቆ በርካቶችን ያቀራረበ ሆኗል:: በርካታ ታዳጊና ወጣቶችም ስፖርተኝነትን ሕልማቸው አድርገው እንዲይዙትና ሃገርን ማስጠራት ምን ያህል ዋጋ እንዳለው የሚማሩበትም ነው::
ከማኅበራዊና ፖለቲካዊ ጠቀሜታው ባለፈም አሸናፊነት ኢኮኖሚዊ ጠቀሜታን ማስገኘታቸው እሙን ነው:: ለአብነት ያህል በኦሪጎኑ የዓለም ቻምፒዮና አሸናፊ የሚሆኑ አትሌቶች 70ሺ ዶላር፣ የብር እና የነሐስ ሜዳሊያ ባለቤቶች ደግሞ 35ሺ እና 22ሺ ዶላር ተሸላሚዎች ሆነዋል:: ይህ የገንዘብ ሽልማት እስከ ስምንተኛ ለሚወጡ አትሌቶች እንደየደረጃቸው የሚሰጥ ነው:: አንድ ሃገር በተለያዩ ርቀቶች ከ1-8 የወጡ አንድ አንድ አትሌቶች ቢኖሯት 172ሺ የአሜሪካ ዶላር ታገኛለች:: ይህ ቁጥር ከተገኘው የሜዳሊያ ብዛት አንጻር ሲሰላ ደግሞ ከፍተኛ የውጪ ምንዛሪ ወደ ሃገር ገብቷል ማለት ይቻላል::
የአሸናፊነት ጠቀሜታ ከዚህም ይሻገራል:: አልፎ አልፎ በትልልቅ የውድድር መድረኮች ላይ አሸናፊ ይሆናሉ አሊያም በሜዳሊያ ብዛት ቁንጮ ይሆናሉ በሚል ተጠባቂ የነበሩ ሃገራት ላይሳካላቸው ይችላል:: በአንጻሩ ያልተጠበቁ ሃገራት በአስደናቂ ሁኔታ ወደ አሸናፊነቱ ሽቅብ ሊምዘገዘጉ ይችላሉ:: ታዲያ ይህ ሁኔታ በስፖርቱ አዲስ ተፎካካሪ ተገኘ ከሚለው ባለፈ እንደ ሃገር ከፍተኛ ለውጥ የማምጣት አቅም ይኖረዋል:: ይኸውም በዚያ ስፖርት ላይ ሃገራቱ አተኩረው ሊሠሩ የሚችሉበትን ፖሊሲ እስከማርቀቅ የሚደርስ ነው:: በመሆኑም በውድድር አሸናፊ መሆን ያልተጠበቁ አቅጣጫዎችን በመቅደድም በኩል ሚና እንዳላቸው መረዳት አስፈላጊ ነው::
ታድያ ዘርፈ ብዙ ጠቀሜታ ላለው ሃገራዊ የስፖርት የበላይነት ሃገራት ምን ያህል ይጓዛሉ? ጥረታቸውስ ምን ይመስላል? ለዚህ ጥያቄ ምላሾችን በዝርዝር ማቅረብ ቢቻልም ቀዳሚውና የበርካቶች ተግባር የሆነው አቅማቸው በፈቀደ ሁኔታ ብሄራዊ ቡድናቸውን ማዘጋጀት ነው:: አትሌቶቻቸውን በልዩ ሁኔታ እንዲዘጋጁና ለውድድር ብቁ እንዲሆኑላቸውም በሳይንሳዊ ዘዴ የታገዘ ስልጠና እንዲያገኙ ያደርጋሉ:: በዕቅድ ይዘው ለሚከውኑት ለዚህ ፕሮጀክትም እጅግ ከፍተኛ ገንዘብ ወጪ ያደርጋሉ:: ለስፖርተኞቻቸውም አሸናፊ እንዲሆኑ የተለያዩ ማበረታቻዎችንና ማማለያዎችን ያቀርባሉ::
በተቃራኒው በአትሌቶቻቸው ብቃት ውጤት እንደማያገኙ ያረጋገጡ ሃገራት ረጅም ርቀት ተጉዘው ተገቢ ያልሆኑ ድርጊቶችን ይፈጽማሉ:: ይኸውም እንደ ሃገር ዕውቅና የተሰጠው የስፖርት ማጭበርበሪያ መንገዶችን በመጠቀም ሲሆን፤ የስፖርት አበረታች ቅመሞችን ለአትሌቶች መስጠትን ከዚህ ቀደም በስፖርት ታሪክ የተመዘገበ ቅሌት ነው:: ከዚህ ጋር በእጅጉ ስሟ የሚነሳው ሩሲያ ከውድድሮች እንድትገለል ለመደረጓ ዋነኛ ምክንያት ይኸው አሸናፊነትን ከምንም በላይ አብልጣ መሻቷ ነው:: በርግጥ ተያያዥ የሆኑ ለአሸናፊነት የሚያበቁ ቴክኒኮችን መጠቀም በአውሮፓውያን ሃገራት ዘመናትን ተሻግሮ ዛሬም ድረስ እየተስተዋለ ነው::
ሌላው አሁን አሁን እየጨመረ የሚገኘውና በራሳቸው አሸናፊነት የማይተማመኑ ሃገራት ዜግነት ማስቀየርን ተያይዘውታል:: ከእነዚህ ሃገራት መካከል እስያውያኑ ዓረብ ሃገራት በተለይ እንደ ባህሬን እና ኳታር ያሉት ቀዳሚ ሲሆኑ፤ አሜሪካ እና አውሮፓውያን ሃገራትም በተመሳሳይ ይህንኑ ይተገብራሉ:: ባለፉት አምስት ዓመታት ብቻ መነሻቸውን ከምስራቅ አፍሪካ፣ ናይጄሪያ እና ሞሮኮ ስኬታማ የአትሌቲክስ ሃገራት ያደረጉ ከ300 በላይ የመምና የጎዳና ላይ አትሌቶች ዜግነታቸውን ቀይረው ለሌሎች ሃገራት በመሮጥ ላይ እንደሚገኙ ጥናቶች ያመላክታሉ:: አትሌቶች በድህነት እንዲሁም በሃገራቸው ተገቢውን ዕድል በማጣታቸው ምክንያት ወደ ሌሎች ሃገራት ለማማተር ይገደዳሉ:: በአንጻሩ ሃገራት በርካታ ገንዘብ ባወጡባቸው አትሌቶች የኦሊምፒክና የተለያዩ ቻሻምፒዮና ሜዳሊያዎችን ለመግዛት ለምን ፈለጉ የሚለው ጥያቄ የሚያስነሳ ነው:: ለዚህ ምላሽ የሚሆነው ደግሞ ሃገራት በውድድር የሜዳሊያ ሰንጠረዦች አናት ላይ መገኘታቸው የሚያስገኝላቸው የተለየ ክብርና ጠቀሜታ በመኖሩ የሚል ነው::
ብርሃን ፈይሳ
አዲስ ዘመን ነሐሴ 1 ቀን 2014 ዓ.ም
ሳቅ እና ጨዋታ ብቻ የሚታይባት፣ ‹‹አቦ ፈታ በል!›› እያለ የተከፋውን ሁሉ ፈገግ የሚያሰኝ ሕዝብ ያላት ድሬዳዋ ከዛሬ 16 ዓመታት በፊት ኃዘን ጥላውን ጣለባት:: የድሬ ኃዘንም የመላው ኢትዮጵያውያን ኃዘን ሆነ:: የሬዲዮ ጣቢያዎች በዋሽንት አሳዛኝ ዜማ ልብ ሰባሪ ድምጽ ሲያወጡ ሰነበቱ:: ከዕለት ወደ ዕለት የሚሰማው ዜና የሟቾች ቁጥር እና የጠፉ ቤተሰቦች ቁጥር ብዛት ሆነ:: ያቺ የደስታ ምንጭ ድሬዳዋ ለወራት በኃዘን ድባብ ተዋጠች::
በዛሬው ሳምንቱን በታሪክ ዓምዳችን የድሬዳዋን የጎርፍ አደጋ እናስታውሳለን:: በነገራችን ላይ በድሬዳዋ የጎርፍ አደጋ ላይ ፊልሞች እና ዘጋቢ ፊልሞች ተሠርተዋል:: የመታሰቢያ ፕሮግራሞች ተካሂደዋል:: ከቅርብ ዓመታት ወዲህ ደግሞ በችግኝ ተከላ መርሐ ግብር ሲታወስ ቆይቷል:: እስኪ ክስተቱን እናስታውስ!
ሐምሌ 28 ቀን 1998 ዓ.ም ነው:: ሌሊቱን እጅግ ከባድ ዝናብ ጣለ:: የጣለው ከባድ ዝናብም ከባድ የጎርፍ አደጋ አስከተለ:: በወቅቱ በኢትዮጵያ የማኅበራዊ መገናኛ ዘዴዎች አልነበሩም:: መረጃው ለመላው ኢትዮጵያ ሕዝብ በአንድ ጊዜ የመድረስ ዕድል አልነበረውም::
አደጋው የደረሰው ሐምሌ 28 ሌሊት ለሐምሌ 29 አጥቢያ ነው:: ሐምሌ 29 ቀን 1998 ዓ.ም ጠዋት በጥቂት የቴሌቪዥን ተጠቃሚዎችና በብዙ የሬዲዮ ተጠቃሚዎች ዘንድ ይህ አሳዛኝ ዜና መሰማት ጀመረ:: የድሬዳዋ የጎርፍ አደጋ! በሁለተኛው፣ ሦስተኛውና አራተኛው ቀን… እያለ ግን በሕትመት መገናኛ ዘዴዎችም ተጨማሪ ሐተታዎችን ጨምሮ ተደራሽነቱ እየሰፋ መጣ::
ከአደጋው ክስተት መሰማት በኋላ አኃዛዊ መረጃዎችም መውጣት ጀመሩ:: 200 ያህል ሰዎች ሕይወታቸው አልፎ ተገኘ፤ 300
ያህል ሰዎች የደረሱበት ሳይታወቅ ቀረ:: 3 ሺህ ያህል ሰዎች ደግሞ ከቤት ንብረታቸው ተፈናቀሉ::
የውጭ መገናኛ ብዙኃን በወቅቱ እንደዘገቡት አደጋው በምሥራቅ አፍሪካ ከፍተኛ የተባለ አደጋ ነበር:: አደጋው የ15 ሚሊዮን ዜጎችን ሕይወት በቀጥታም ሆነ በተዘዋዋሪ እንደሚነካ የተባበሩት መንግሥታት የሰብዓዊ ድጋፍ ጉዳዮች ትብብር ጽሕፈት ቤት(UN Office for the Coordination of
Humanitarian Affairs) መረጃ ያመለክታል::
ከሐምሌ 30 ቀን ጀምሮ የእርዳታ ሰጪ ድርጅቶች (የዓለም የምግብ ፕሮግራም፣ ዩኒሴፍ የመሳሰሉት) እና መንግሥት ወደ ቦታው መድረስ ጀመሩ:: የኢትዮጵያ አደጋ ሥጋትና ዝግጁነት ኤጄንሲ የእርዳታ ዝርዝር ሒደቶችን ማሳወቅ ጀመረ:: ኤጀንሲው ሐምሌ 30 ቀን አስቸኳይ የምግብና ቁሳቁስ እርዳታዎችን ይዞ በቦታው እንደደረሰ የOCHA መረጃ ያመለክታል::
ከሐምሌ 30 በኋላ በተደረጉ ምርመራዎች ደግሞ የተፈናቃዮችና የሟቾች ቁጥር እየጨመረ መጣ:: 200 የነበረው የሟቾች ቁጥር በምርመራ የተረጋገጠው ብቻ 250 ደረሰ:: አጠቃላይ በአደጋው የተፈናቀሉት ደግሞ ከ10 ሺህ በላይ እንደሆነ የወቅቱ መረጃዎች ያሳያሉ:: በወቅቱ የነበረው የድሬዳዋ ሕዝብ ብዛት ከ398 ሺህ በላይ እንደነበር በ1997 ዓ.ም የተደረገው የሕዝብና ቤቶች ቆጠራ መረጃ ያመለክታል:: ምናልባትም 400 ሺህ ሊሆን ይችላል::
ታሪክን ስናስታውስ በወቅቱ የነበሩ ሁነቶችን ጭምር ይነግረናል:: የድሬዳዋ የጎርፍ አደጋ የመድረሱ ዜና በአገሪቱ የተለያዩ አካባቢዎች ከተሰማ በኋላ የድጋፍ ትብብሮች ተደርገዋል:: የወቅቱ የመንግሥት አካላት እና የተለያዩ ሲቪክ ማኅበራት ኃዘናቸውን ገልጸዋል::
ነሐሴ 1 ቀን 1998 ዓ.ም የታተመ አዲስ ዘመን ጋዜጣ ላይ ባገኘነው መረጃ፤ የወቅቱ የድሬዳዋ ከተማ ጊዜያዊ አስተዳደር ከንቲባ አቶ ፍስሐ ዘሪሁን ሐምሌ 30 ቀን 1998 ዓ.ም ድሬዳዋ ለደረሱ ጋዜጠኞች ስለአደጋው ሁኔታ መግለጫ ሰጥተዋል:: ከንቲባው በሰጡት መግለጫ፤ አደጋው የደረሰው ከሌሊት 7፡00 እስከ 9፡00 ባለው ነው::
ሌሊት 9፡00 ላይ ፖሊሶች ደርሰው ጥይት ወደ ሰማይ በመተኮስ እንቅልፍ የተኛ ሕዝብ እንዲነቃ አድርገዋል:: በሚተኮሰው ጥይት እና በሰዎች ጩኸት ለጊዜው አደጋው ያልደረሰባቸው የተገኙ ሰዎች ራሳቸውን እንዲያድኑ እና ሌሎችንም እንዲያድኑ ተደርጓል:: የተጎዱትንም ሕይወታቸውን ለማትረፍ ፖሊሶች በሌሊት ጥሪ አስተላልፈዋል::
የፌዴራል ፖሊስ እና የመከላከያ ሠራዊት አባላት በቦታው ሲደርሱ፤ የአካባቢው ነዋሪዎች ራሳቸውን ለማዳን በየጣሪያውና አጥሩ ላይ ወጥተዋል:: የፖሊስና የመከላከያ ሠራዊቱ አባላት እነዚህን በየጣሪያውና አጥሩ ላይ የወጡ ዜጎችን በማውረድ ወደ ሌላ አካባቢ አንቀሳቅሰዋል፤ የተጎዱትን ወደ ሆስፒታል ወስደዋል:: ተጎጂዎችን ማስተናገድ ከድሬዳዋ ድል ጮራ ሆስፒታል አቅም በላይ ስለነበር በከተማዋ የሚገኙ ሁሉም ክሊኒኮች አገልግሎት እንዲሰጡና መንግሥት ድጋፍ እንደሚያደርግላቸው ጥሪ ተላልፏል:: ከመንግሥት በተጨማሪ መንግሥታዊ ያልሆኑ ድርጅቶችና ባለሀብቶችም በወቅቱ ርብርብ አድርገዋል::
የጎርፍ አደጋው ደርሶ የነበረው በከተማዋ ስድስት ቀበሌዎችና በገጠር ደግሞ ጭሪ ሚጢ፣ በኬሐሎና ኢጀአነኒ ቀበሌዎች ነበር::
የድሬዳዋ የጎርፍ አደጋ በወቅቱ የነበሩ ተቋማትን ሁሉ ወደ አስቸኳይ ሥራ እንዲገቡ ያደረገ ነበር:: በቀጥታም ሆነ በተዘዋዋሪ ብዙዎችን ይነካካል የተባለውም ለዚህ ነው:: የፌዴራል ተቋማት እንደየሥራ ድርሻቸው ተሰማርተዋል:: ለምሳሌ፤ የኢትዮጵያ መንገዶች ባለሥልጣን በጎርፍ አደጋው የፈራረሱ መንገዶችን በአፋጣኝ ጠግኖ ለእርዳታ ለሚገቡ ተሽከርካሪዎች ምቹ ማድረጉን በወቅቱ በነበሩ ዜናዎች ተነግሯል::
ነሐሴ 1 ቀን 1998 ዓ.ም የወቅቱ የአገሪቱ ጠቅላይ ሚኒስትር አቶ መለስ ዜናዊ በድሬዳዋ ተገኝተው ጉዳት የደረሰባቸውን ወገኖች ጎበኙ:: የአካባቢው ማኅበረሰብ ያደረገውን መደጋገፍ አድንቀው መንግሥት ተገቢውን ድጋፍና ጥበቃ እንደሚያደርግ ለተጎጂዎች ገልጸዋል:: የአካባቢው ነዋሪዎችም ከጠቅላይ ሚኒስትሩ ጋር ውይይት አድርገዋል::
ከጠቅላይ ሚኒስትሩ ጉብኝት በኋላ የፌዴራል አደጋ መከላከልና ዝግጁነት ኤጄንሲ በጎርፍ የተጎዱ ወገኖችን ለመደገፍ የኢትዮጵያ ንግድ ባንክ ሒሳብ ቁጥር ተከፈተ:: የሒሳብ ቁጥሩ በመገናኛ ብዙኃን ይፋ የተደረገ ሲሆን የሒሳብ ቁጥሩም 0171806845300 ነበር::
የድጋፍ ጥሪው እንደተደረገ ከግለሰቦች ጀምሮ ተቋማትና ባለሀብቶች ርብርብ አድርገዋል:: ለምሳሌ፤ የኢትዮጵያ ንግድ ባንክ 200 ሺህ ብር፣ አትሌት ኃይሌ ገብረሥላሴ 150
ሺህ ብር፣ የሐረሪ ክልል 100 ሺህ ብር፣ የአዳማ ከተማ 100 ሺህ፣ በአጠቃላይ 550 ሺህ ብር ድጋፍ የተደረገው እስከ ነሐሴ 2 ቀን ድረስ ባለው ጊዜ ውስጥ ብቻ ነበር::
ከዚያ በኋላ ባሉት ቀናት፣ ሳምንታት እና ወራት ውስጥ የእርዳታዎች ቁጥር እየጨመረ ሄደ:: የተለያዩ ተቋማት፣ ኃላፊነታቸው የተወሰነ የግል ኩባንያዎች፣ በአገር ውስጥም ሆነ በውጭ የሚገኙ የተለያዩ ማህበራት እርዳታ እያሰባሰቡ ማስረከብ ጀመሩ:: የተለያዩ ተቋማት ሠራተኞች ደግሞ ከ10 እስከ 30 በመቶ የሚሆን የአንድ ወር ደሞዛቸውን ለግሰው እንደነበር ታሪክ አስቀምጦላቸዋል::
ኢትዮጵያውያን በአደጋ ጊዜ እንዲህ ናቸው:: መረዳዳት ባህላችን መሆኑን እንዲህ አይነት የታሪክ አጋጣሚዎች ያሳዩናል:: ባለሀብቶችና ተቋማት ላደረጉት ድጋፍ የተጠቀሱት የገንዘብ መጠኖች ከ16 ዓመታት በፊት መሆኑን ልብ እያልን:: ከ16 ዓመታት በፊት ከባለሀብቶችና ከተለያዩ ተቋማት በመቶ ሺዎች የሚቆጠር ድጋፍ ማድረግ ትልቅ ነገር ነው::
በነገራችን ላይ የድሬዳዋ ከተማ አስተዳደር ‹‹በጎርፍ የተጎዱ ወገኖቻችን ሁሌም እናስባለን፤ ስጋቱንም ለመቀነስ ተግተን እንሠራለን›› በሚል መሪ ቃል ክስተቱን ያስታውሰዋል፤ በተለይም በ2008 ዓ.ም 10ኛ ዓመቱ ሲታወስ የኪነ ጥበብ ባለሙያዎች፣ የሃይማኖት አባቶችና የመንግሥት አካላት በተገኙበት ነው:: ዳግም እንዲህ አይነት አደጋ እንዳይከሰት የጥንቃቄ ሥራዎች ይሠራሉ::
ከጥንቃቄዎች አንዱ ደግሞ ችግኝ መትከል ነው:: የድሬ ነዋሪዎች፣ የመከላከያ ሠራዊት አባላት፣ የሀገር ሽማግሌዎች፣ በጎ ፈቃደኛ ወጣቶችን እና የተለያዩ አካላት ተሳትፈውበታል:: በየዓመቱ በችግኝ ተከላ ይታወሳል:: ባለፈው ዓመት በአንድ ቀን ብቻ 500 ሺህ ችግኞች ተተክለዋል::
ዛሬ ያ የመከራ ጊዜ አልፏል:: ‹‹አልፎ ለማዋየት ያብቃኝ›› ይላሉ አበው ችግር ሲያጋጥማቸው:: አልፎ ለማዋየት ያብቃኝ ማለት ያጋጠማቸው ችግር አልፎ በታሪክነቱ ብቻ ማስታወስ ማለት ነው:: ለዚህም ነው የድሬዳዋ ከተማ አስተዳደር ቀኑን ሲያስታውስ ‹‹‹በጎርፍ የተጎዱ ወገኖቻችን ሁሌም እናስባለን፤ ስጋቱንም ለመቀነስ ተግተን እንሠራለን›› የሚለው:: ዳግም ችግሩ እንዳያጋጥም ሥራዎች ይሠራሉ ማለት ነው::
ለዚህም ችግኞች እየተተከሉ ነው:: አሁን በድሬዳዋ በ5 ሚሊዮን ብር የተገነባ የችግኝ ጣቢያ አለ:: በድሬዳዋ የሚዘጋጁ ችግኞች ኢትዮጵያ በአረንጓዴ አሻራ ከጅቡቲ መንግሥት ጋር ያላትን ሁሉን አቀፍ ግንኙነት የሚያጠናከሩ መሆናቸውም ተነግሯል::
የድሬዳዋ አስተዳደር የአካባቢ ደንና አየር ንብረት ለውጥ ባለስልጣን የደን ልማትና ጥበቃ ዳይሬክተር አቶ ማስረሻ ይመር ባለፈው ግንቦት ወር ውስጥ ለኢትዮጵያ ዜና አገልግሎት እንደገለጹት፤ ዘንድሮ ለአራተኛ ጊዜ በሚካሄደው የአረንጓዴ አሻራ ልማት ሁለት ሚሊዮን የሚጠጉ የደንና የፍራፍሬ ችግኞች በድሬዳዋ ይተከላሉ:: ባለፉት ሦስት ዓመታት በድሬዳዋ ከተተከሉት 4 ነጥብ 3 ሚሊዮን ችግኞች ውስጥ በአማካይ 62 በመቶ የሚሆኑት ጸድቀዋል ተብሏል::
መጥፎ ታሪኮችን እንዲህ በበጎ መቀየር ይቻላል፤ ከዚህ በኋላ የድሬዳዋውን የጎርፍ አደጋ የምናስታውሰው በታሪክነቱ ብቻ ነው:: ምክንያቱም ዳግም እንደዚያ አይነት አደጋ እንዳያጋጥም ተደርጓል:: ይህ ጥንቃቄ ተጠናክሮ ይቀጥል እንላለን::
ዋለልኝ አየለ
አዲስ ዘመን ነሐሴ 1 ቀን 2014 ዓ.ም
የኢትዮጵያ ብሔራዊ ቡድን በአልጄሪያ አስተናጋጅነት ለሚከናወነው የቻን ማጣሪያ ውድድር ደቡብ ሱዳንን በደርሶ መልስ ጨዋታ 5ለ0 ማሸነፉ ይታወሳል። ይህንን አስመልክቶም የዋልያዎቹ አሰልጣኝ ውበቱ አባተ ከትናንት በስቲያ በብሔራዊ ፌዴሬሽኑ ጽሕፈት ቤት ጋዜጣዊ መግለጫ ሰጥተዋል። በመግለጫው ላይ ከደቡብ ሱዳኑ ጨዋታ በተጨማሪ አሰልጣኙ በተጠናቀቀው ኮንትራታቸው ዙሪያ አስተያየት ሰጥተዋል።
አሰልጣኝ ውበቱ ኮንትራታቸውን በተመለከተ ከፌዴሬሽኑ ጋር የተጀመሩ ነገሮች ቢኖሩም ጠንከር ያለ ንግግር እንዳላደረጉ ገልጸዋል። አሰልጣኙ በእሳቸው በኩል መሆን ያለባቸውን ነገሮች እንዳቀረቡ የጠቆሙ ሲሆን ከዚህ በኋላ ለእሳቸውም ሆነ ለብሔራዊ ቡድኑ የመጨረሻ ሰዓት ስለሆነ ብዙ የሚያሳስብ ነገር እንደሌለ ተናግረዋል። “እኔ ይሄ ብዙ አያሳስበኝም። ውሉ አልቋል። የምትስማማ ከሆነ ትቀጥላለህ ፤ ካልሆነ ሌሎች አማራጮችን ታያለህ። በእኔ በኩል ከክለብ የመጡ የተጨበጡ ጥያቄዎችን ከብሔራዊ ቡድኑ መልስ ሳላገኝ አልመልስም ብዬ የዘለልኳቸው ሁለት ሦስት ጥያቄዎች አሉ።
በእግር ኳስ ቅጥርም ስንብትም ቅርብ ስለሆነ ከጨዋታው በላይ አያሳስበኝም። የሩዋንዳ ጨዋታ ከፊት አለ። ማሰብም መዘጋጀትም የምፈልገው ለዛ ነው። በግሌ ራሴ ነፃ እንደሆንኩ ነው የሚሰማኝ። ምክንያቱም ቀድመው መተው የነበሩትን ነገሮች ፌዴሬሽኑን ሳላናግር ውሳኔ ውስጥ ላለመግባት አሳልፌያቸዋለው። ይሄንን ደግሞ ፌዴሬሽኑም ያውቃል። ከዚህ በኋላ ሁለተኛ ጥበቃ በእኔ በኩል መኖር አለበት ብዬ አላስብም። ለጊዜው ግን ከሌላ ቦታ የመጣ ነገር ስለሌለ ውሌን ከመጨረስ ውጪ ብዙ የሚያሳስብ ነገር የለም” ሲሉም አሰልጣኝ ውበቱ ሰፊ ማብራሪያ ሰጥተዋል።
የፌዴሬሽኑ ስራ አስፈጻሚ በኮንትራታቸው ዙሪያ ተሰብስበው አንድ ውሳኔላይ ደርሰዋል የሚል እምነት እንደሌላቸው የጠቆሙት አሰልጣኝ ውበቱ፣ ይህም አሁን በኮንትራታቸው ዙሪያ የተጨበጠ ነገር እንደሌለ ማሳያ መሆኑን አስረድተዋል። “በግልፅ የገባኝ ነገር ፍላጎቱ አላቸው ግን ከወቅቱ አንፃር ቁጭ ብለው ዝርዝር ነገሮችን አይተውታል ብዬ አላስብም። ስለዚህ ይህ ከሆነ እነሱም ከእኔ የተሻለ አማራጫቸውን ሊያዩ ይችላሉ ፤ እኔም ሀገሬን ማገልገል ብፈልግም እስካሁን ያጣሁት ነገር ቢኖርም ከዚህ በኋላ እነርሱን እየጠበኩ መቀመጥ አለብኝ ብዬ አላስብም” ሲሉም አክለዋል።
የኮንትራቱ ጉዳይ ከመጪው የሩዋንዳ የቻን ማጣሪያ ጨዋታ ጋር ግንኙነት እንደሌለው ያስረዱት አሰልጣኙ ውላቸው እስካለ ድረስ ስራዎችን በትኩረት መስራት እንደሚፈልጉ አብራርተዋል። ዋልያዎቹ ከሩዋንዳ ጋር ስለሚጠብቃቸው ፍልሚያም የደቡብ ሱዳኑ ጨዋታ ከተጠናቀቀ ጀምሮ እያሰቡበት እንደሚገኙ ገልጸዋል።
ከደቡብ ሱዳን ጋር የነበረውን የደርሶመልስ ጨዋታ በተመለከተ አሰልጣኝ ውበቱ በሰጡት ማብራሪያ፣ ዋልያዎቹ 0ለ0 ከተጠናቀቀው የመጀመሪያው ጨዋታ ከቀናት በኋላ የነበሩ ክፍተቶች ታርመው በሰፊ ብልጫ 5ለ0 በማሸነፍ ወደ ቀጣዩ ዙር ማለፍ እንደተቻለ አብራርተዋል። የዋልያዎቹ እንቅስቃሴ ከመጀመሪያው ጨዋታ አንፃር በሁለተኛው ጨዋታ በሁሉም የጨዋታ ክፍሎች ላይ መሻሻል መሆኑንም አክለዋል።
በቀጣይ ከሩዋንዳ ጋር ለሚደረገው ጨዋታ ትኩረት በመስጠት ዋልያዎቹ ዝግጅታቸውን እንደሚጀምሩም ተናግረዋል። በቻን ውድድር ላይ ወጣት ተጫዋቾች መጠቀምን በተመለከተ ከጋዜጠኞች ለቀረበላቸው ጥያቄ አሰልጣኙ መልስ ሲሰጡም “እኛ ራሳችንን የምስራቅ አፍሪካ የተለየ ቡድን አድርገን ነው የምናስበው። ግን አይደለንም። ይሄ እንዳልሆነ ደግሞ በተግባር ያየነው ነው። በዋናውም ሆነ በዚህ ውድድር ያለን ታሪክ ያን ያህል የሚያኩራራ አይደለም። ስለዚህ በሁለተኛ ቡድናችን እንጫወት የሚያስብል ደረጃ የሚያስደርስ አይደለም።
ይሄንን ስል በሌሎች ባልተመረጡ ተጫዋቾችና አሁን በቡድኑ ውስጥ ባሉ ተጫዋቾች መካከል ሰፊ ልዩነት አለ ማለቴ አይደለም። የትኛውም ተጫዋች በማንኛውም ጊዜ በሌላ ተጫዋች ሊተካ እንደሚችል አምናለው። ግን እነዚህን ለአፍሪካ ዋንጫ ፤ እነዚህን ደግሞ ለቻን ብለን የምናስብበት ብሔራዊ ቡድን አለን ብዬ አላስብም። ሀገራችን በአፍሪካ ደረጃ ያላት ደረጃ እዛ ላይ ነው ብሎ መናገር የሚያስደፍር አይመስለኝም። ከ7 ጊዜ ሁለቴ ተካፍለናል ግን ሁለቱንም ከምድባችን ማለፍ አልቻልንም። አንደኛውን እንደውም ያለምንም ጎል ነው የመጣነው። እንደውም እዚ ውድድር ላይ ከተካፈልን ቆይተናል።
ከቻልን ሩዋንዳን አሸንፈን ወደ ቻን ለመግባት መዘጋጀት እና ውድድሩ ላይ ደግሞ አሁን ያሉትን ተጫዋቾች ሀገራቸውን እንዲያስተዋውቁ ማድረግ ነው። እኛም እየሰራን ያለነው ለዚህ ነው። ይሄንን ስል ግን ላልተመረጡ ተጫዋቾች ያነሰ ግምት ኖሮኝ አይደለም። ማንኛውም ተጫዋች ቦታውን እስከመጠነ ድረስ ወደዚህ መጥቶ መጫወት እንደሚችል አምናለው። ለራሳችን የምንሰጠው ግምት ግን ትንሽ የተጋነነ ይመስለኛል”ብለዋል።
ቦጋለ አበበ
አዲስ ዘመን  ሐምሌ 30/ 2014
በየአራት አመቱ
ውዝግብ
የማይጠፋው
የኢትዮጵያ
እግርኳስ
ፌዴሬሽን
የፕሬዝዳንትና
የስራ
አስፈጻሚ
ኮሚቴ
ምርጫ
የፊታችን
ነሐሴ
21 እና
22 ጎንደር
ላይ
ይካሄዳል።
ባለፈው ግንቦት
7 /2014 ፌዴሬሽኑ
ባካሄደው
አስቸኳይ
ጠቅላላ
ጉባኤ
ባጸደቀው
መመሪያ
ደንብ
መሠረት
የተመረጠው
ምርጫ
አስፈጻሚ
ኮሚቴ
ስራውን
ቀደም
ብሎ
የጀመረ
ሲሆን
ከትናንት
በስቲያ
አመሻሽም
እጩዎችን
ይፋ
አድርጓል።
በዚህም
መሰረት
ለፕሬዘዳንታዊ
ምርጫው
ሶስት
እጩዎች
የሚወዳደሩ
ሲሆን
ለስራ
አስፈጻሚ
ኮሚቴ
ምርጫ
ሃያ
ስድስት
እጩዎች
ተወዳዳሪ
ሆነው
ቀርበዋል።
በፕሬዘዳንታዊ ምርጫው
አሁን
ፌዴሬሽኑን
እየመሩ
የሚገኙት
አቶ
ኢሳያስ
ጅራ
ለተጨማሪ
አራት
አመታት
ለማገልገል
ከኦሮሚያ
ክልል
ተወክለው
የሚወዳደሩ
እጩ
ሆነዋል።
ሁለተኛው
እጩ
የገቢዎችና
ጉምሩክ
ባለስልጣን
የቀድሞ
ዳይሬክተር
አቶ
መላኩ
ፈንታ
ቻይ
ከአማራ
ክልል
እጩ
ሆነው
የቀረቡ
ሲሆን፣
የድሬዳዋው
ተወካይ
አቶ
ቶኩቻ
አለማየሁ
ከተማ
ሶስተኛው
እጩ
ሆነው
ቀርበዋል።
ምርጫውን ሰላማዊና
ህጋዊ
የማድረግ
ስልጣኑ
በጠቅላላ
ጉባኤ
የተሰጣቸው
የአስመራጭ
ኮሚቴው
ባለፈው
ወር
ምርጫውን
በተመለከተ
መግለጫ
መስጠቱ
ይታወቃል።
የህግ
ጠበቃውና
የምርጫ
አስፈጻሚው
ኮሚቴው
ሰብሳቢ
አቶ
ሀይሉ
ሞላ
ሲሆኑ፣
በኮሚቴው
የአዲስ
አበባ
ከተማን
እግር
ኳስ
በምክትል
አመራርነት
ለበርካታ
አመታት
ያገለገሉት
አቶ
በለጠ
ዘውዴ፣
የመድን
እግርኳስ
ክለብ
ከፍተኛ
አመራርና
የኢትዮጵያ
እግርኳስ
ፌዴሬሽን
የይግባኝ
ሰሚ
ኮሚቴ
ሰብሳቢ
አቶ
መንግስቱ
መሃሩ፣
የኢትዮ
ኤሌክትሪክ
የስፖርት
ክለብን
ለአመታት
የመሩና
በሙያቸው
የተቋሙ
ከፍተኛ
አመራር
የሆኑት
አቶ
ኢሳያስ
ደንድርና
ከድሬዳዋ
ወዘሪት
ራህማን
ያካተተ
ነው።
በዚህ የምርጫ
ስነስርዓት
ህግ
መሠረት
ይግባኝ
ሰሚ
ሆነው
የተመረጡት
በአዲስ
አበባ
ከተማ
እግርኳሰ
ፌዴሬሽን
የማይረሳ
ስራ
የሰሩትና
በአቶ
ሳህሉ
ገ/ወልድ የአመራርነት ዘመን ፌዴሬሽኑን በምክትል ፕሬዝዳንትነት ያገለገሉት አቶ ብርሀኑ ከበደና በቅርብ አመታት ውሰጥ የወጣቶችና ስፖርት ድኤታ ሆነው ያገለገሉትና በአሁኑ ወቅት የኢትዮጵያ ወጣቶች ስፖርት አካዳሚን በዳይሬክተርነት እየመሩ የሚገኙት አቶ አንበሳው እንየው መሆናቸው ታውቋል።
“ታሪካችንና ስማችንን ጠብቀን ምርጫው ሀቀኛ በሆነ መንገድ እንዲጠናቀቅ እንሰራለን” በማለት ባለፈው መግለጫ ላይ የተናገሩት የምርጫ አስፈጻሚ ኮሚቴው ሰብሳቢ አቶ ሃይሉ ሞላ ናቸው። በኮሚቴው የስነምግባር መመሪያም መሰረት “እንቀድሞው ምርጫ ማንም እየተነሳ መግለጫ መስጠት አይችልም” ሲሉ አስረድተዋል።
ኮሚቴው የምርጫ
ተወዳዳሪዎቹን
ይፋ
ካደረገ
በኋላ
ቅሬታ
ያለው
ወገን
ከሐምሌ
26- ነሐሴ
2/2014 ድረስ
ይግባኝ
የመጠየቅ
መብቱ
እንደሚከበርም
በመግለጫው
ተጠቁሞ
ነበር።
ኮሚቴው እንዳስረዳው፣
ለፕሬዝዳንትም
ይሁን
ለስራ
አስፈጻሚ
ኮሚቴ
አባልነት
የሚወዳደር
አንድ
ዕጩ
የአንድ
ክልል
ፌዴሬሽንና
የአምስት
ክለቦችን
ድጋፍ
ማግኘት
አለበት።
የክለቦቹንና
የክልል
ፌዴሬሽን
ማህተም
የታተመባቸው
ስድስት
ደብዳቤዎችም
ያስፈልጋል።
አንድ
ክልል
ዕጩ
ሲልክ
ሁለት
ወንድና
አንድ
ሴት
የግድ
መሆኑን
ቁጥሩን
መጨመር
እንጂ
መቀነስ
አይቻልም።
አለበለዚያ
ግን
የቀረበው
እጩ
ከውድድር
ውጪ
ይደረጋል።
በዚህም መሰረት
አስመራጭ
ኮሚቴው
እጩዎችን
ይፋ
ሲያደርግ
በአቶ
ሳህሉ
ገ/ወልድ፣ በአቶ ጁነዲን ባሻና በአቶ ኢሳያስ ጅራ የፕሬዝዳንትነት ዘመን ባለፉት 12 አመታት በስራ አስፈጻሚነት የሰሩት የአፋሩ ተወካይ አቶ አሊሚራህ መሀመድ ከምርጫ ውጪ ሆነዋል። ኮሚቴው በተከታታይ ሶስት አመት ይሁን በተለያየ ጊዜ ያገለገለ እጩ በዚህ ምርጫ አይካተትም በሚለው መመሪያ መሰረት አቶ አሊሚራህን ከውድድሩ ውጪ ማድረጉ ታውቋል።
በተጨማሪም ኮሚቴው
በአሁኑ
ወቅት
የኢትዮጵያ
ቡና
ስራ
አስኪያጅ
ሆነው
እየሰሩ
የሚገኙት
አቶ
ገዛኸኝ
ወልዴ
የሀረሪ
ክልል
የሰጣቸውን
ውክልና
ማንሳቱን
ተቀብሎ
ከፕሬዝዳንታዊ
ምርጫው
ውጪ
እንዳደረጋቸው
ታውቋል።
አቶ
ገዛኸኝ
“ክልሉ
ውክልናዬን
ማንሳት
አይችልም”
ቢሉም
ኮሚቴው
በተቀመጠው
ህግ
ክልሉ
ውሳኔውን
የመሻር
መብት
አለው
ብሎ
ውክልናውን
ውድቅ
አድርጎታል።
ሁለቱም ዕጩዎች
ከትናንት
ጀምሮ
በአቶ
አንበሳው
እንየውና
በአቶ
ብርሀኑ
ከበደ
ለሚመራው
ይግባኝ
ሰሚ
ኮሚቴ
ይግባኝ
የመጠየቅ
መብት
እንዳላቸው
ጠቁሟል።
አቶ ገዛኸኝ
የሀረሪ
ክልል
የሰጣቸውን
ውክልና
ማንሳቱ
ተቀባይነት
የሌለውና
ህጉን
ያልተከተለ
በመሆኑ
በምርጫው
ላይ
እንደምሳተፍ
ርግጠኛ
ነኝ”
ሲሉ
ከቀናት
በፊት
ለመገናኛ
ብዙሃን
ተናግረዋል።
እንደ
አቶ
ገዛኸኝ
ገለጻ፣
የምርጫው
ቀን
የተጨመረው
እጩዎችን
መላክ
ላልቻሉ
ክልሎች
ዕድል
ለመስጠት
እንጂ
ለሌላ
አይደለም፣
“ሐምሌ
7 ውክልና
ሰጥተው
አጥጋቢ
ባልሆነ
ምክንያት
ሐምሌ
19 ውክልና
አንስቻለሁ
ማለት
አይችሉም፣
ከምርጫ
አስፈጻሚው
ተገቢ
የሆነ
ምላሽን
እፈልጋለሁ”
ሲሉ
ተናግረዋል።
አቶ ገዛኸኝ እንዳስረዱት “የዛሬ አራት አመት ትግራይ ክልል አቶ ተስፋዬ ካህሳይን ወክሎ ባለቀ ሰአት ውክልናዬን አንስቻለሁ ሲል በወቅቱ የነበረው አስመራጭ ኮሚቴ አልተቀበለውም አሁን ካለው የምርጫ አስፈጻሚም ተመሳሳይ ምላሽ እጠብቃለሁ” ሲሉም ገልጸዋል።
ቦጋለ አበበ
አዲስ ዘመን ሐምሌ 28 ቀን 2014 ዓ.ም
አስደናቂ የዓለም አትሌቲክስ ቻምፒዮናን አሰናድታ ከሳምንት በፊት ድግሷን ያጠናቀቀችው ኦሪገን ከ179 አገራት 1700 አትሌቶችን በእንግድነት ተቀብላ ሸኝታለች። በታላቁና ደማቁ ዝግጅቷም 29 አገራት የወርቅ ሜዳሊያ ይዘው ወደ አገራቸው ተመልሰዋል። 40 አገራት ባዶ እጃቸውን አልተመለሱም።
አንድና ከዚያም በላይ ሜዳሊያዎች ወስደዋል፡፡ 3 የዓለም ክብረወሰኖች እንዲሁም 13 የዓለም ቻምፒዮና ክብረወሰኖችም ተሰብረዋል። 150ሺ የስታድዬም ተመልካቾች፤ ከ400ሺ በላይ የማህበራዊ ሚዲያ ተከታዮች፤ ከ41 ሚሊዮን በላይ የቪዲዮ ተመልካቾች የኦሪገንን ድግስ አድምቀው ከትናንት በስቲያ ሌሊት ጀምሮ ፊታቸውን ከሰሜን አሜሪካ ወደ ደቡብ አሜሪካዊቷ አገር ኮሎምቢያ አዙረዋል። ካሊ ከሰኞ ሌሊት ጀምሮ ለቀጣይ ጥቂት ቀናት የአትሌቲክስ ቤተሰቡ አይን የሚያርፍባት ከተማ ነች።
የዓለም ከ20
አመት
በታች
አትሌቲክስ
ቻምፒዮና
በካሊ
መካሄድ
ሲጀምር
ኢትዮጵያውያን
ወጣት
አትሌቶች
የበላዮቻቸው
ባለፉት
ሳምንታት
በኦሪገን
እንደደመቁት
ሁሉ
ከውድድሩ
የመጀመሪያ
ቀን
አንስቶ
በካሊ
ማንጸባረቅ
ጀምረዋል።
ኢትዮጵያውያን አትሌቶች በኦሪገኑ የዓለም ቻምፒዮና በወንዶች 5ሺ ሜትር የገጠማቸው አስደንጋጭ ውጤት ካሊ ላይ አልተደገመም። የነገ የርቀቱ ተተኪ የሆኑ ወጣቶቹ ኮከቦች በርቀቱ በአዋቂዎች ኢትዮጵያ ያጣችውን የወርቅ ሜዳሊያ በማጥለቅ የቻምፒዮናውን ጉዞ በድል ጀምረዋል። እጅግ አስደናቂ ፉክክር በታየበት በዚህ ውድድር ኢትዮጵያውያን ወጣት አትሌቶች ከዓለም የርቀቱ ከዋክብት ወጣቶች ጋር እልህ አስጨራሽ ፍልሚያ አድርገው ለድል በቅተዋል። በርካታ አገራት በርቀቱ ጠንካራ ተፎካካሪ ሆነው ብቅ ባሉበት ውድድር ኢትዮጵያውያኑ ወጣት አትሌቶች አዲሱ ይሁኔና ገበየሁ በላይ በድንቅ የቡድን ሥራ እንዲሁም በራስ መተማመን ያሳዩት ጀግንነት አስደናቂ ነበር።
ሁለቱም አትሌቶች ከኬንያ፣ ዩጋንዳና ኤርትራ አትሌቶች ብርቱ ፉክክር የገጠማቸው ቢሆንም ውድድሩን በራሳቸው መንገድ ተቆጣጥረው አገራቸውን ለድል አብቅተዋል። ሁለቱም ወጣት አትሌቶች ተከታትለው ለመግባት ያደረጉት ጥረት ባይሰምርም ከመጀመሪያ እስከ መጨረሻ ፍጹም በራስ መተማመን ይነበብበት የነበረው አትሌት አዲሱ ይሁኔ በ14:03.05 ወርቁን ማጥለቅ ችሏል። ወርቅ ለማጥለቅ ድንቅ ፉክክር ያደረጉት ኤርትራውያኑ አትሌቶች የኢትዮጵያውያን ድንቅ አትሌት የአጨራረስ ብቃት መመከት ባይችሉም የብርና የነሐስ ሜዳሊያውን ከኬንያና ዩጋንዳ አትሌቶች መንጠቅ ችለዋል።
በዚህም መርሃዊ መብርሃቱ በ14:03.33 ሁለተኛ ሆኖ ሲያጠናቅቅ ሃብቶም ሳሙኤል በ14:03.67 ሰዓት ሦስተኛ ሆኖ ውድድሩን ፈጽሟል። ሜዳሊያ ውስጥ ለመግባት ትልቅ ጥረት ያደረገው ኢትዮጵያዊው አትሌት ገበየሁ በላይ በ14:04.55 ሰዓት አራተኛ በመሆን የዲፕሎማ ደረጃ ይዞ አጠናቋል። ባለፈው አመት በናይሮቢ በተካሄደው ተመሳሳይ የዓለም ከ20 አመት በታች ቻምፒዮና አዲሱ ይሁኔ አራተኛ ሆኖ ሲያጠናቅቅ ኤርትራውያኑ አትሌቶች አምስተኛና ስድስተኛ ደረጃን ይዘው ማጠናቀቃቸው ይታወቃል።
በተመሳሳይ ዕለት በሴቶች መካከል በተካሄደው የ3ሺ ሜትር የፍጻሜ ውድድርም ኢትዮጵያ የብር ሜዳሊያ ያገኘችበትን ውጤት አስመዝግባለች። ከውድድሩ አጋማሽ ጀምሮ ኬንያውያን አትሌቶች ሌሎቹን ተፎካካሪዎች ከውድድር ውጪ ለማድረግ ያሳዩትን ጥረትና እቅድ ለማክሸፍ የታገለችው ጺዮን አበበ ያደረገችው ትልቅ ትንቅንቅ በመጨረሻም የብር ሜዳሊያ ለማጥለቅ አብቅቷታል።
ኬንያዊቷ ቤቲ ቼላንጋት አስደናቂ የአጨራረስ ብቃቷን ባሳየችበት ፉክክር 9:01.03 በሆነ ሰዓት ወርቅ ከማጥለቅ ያገዳት አልነበረም። ይህች ጠንካራ ኬንያዊት የአገሯን ልጅ ናንሲ ቺሮፕን አስከትላ ለመግባት ያደረገችውን ጥረት ፉርሽ ያደረገችው ጺዮን አበበ የብር ሜዳሊያውን በ9:03.85 ሰዓት ወስዳለች። በ9:05.98 የነሐስ ሜዳሊያውን ናንሲ ቺሮፕ ስታጠልቅ እሷን ተከትላ ኢትዮጵያዊቷ ብርቱካን ወልዴ በ9:18.20 ሰዓት አራተኛ ደረጃን ይዛ አጠናቃለች።
በወጣት አትሌቶች መካከል በካሊ የሚደረገው ፉክክር ዛሬ ሌሊት ሲቀጥልም ኢትዮጵያውያን አትሌቶች በ1500 ሜትር ወንዶች እንዲሁም በስምንት መቶ ሜትር ሴቶች በሚያደርጉት የፍጻሜ ፍልሚያ ተጨማሪ ሜዳሊያዎችን ያስመዘግባሉ ተብሎ ይጠበቃል።
ቦጋለ አበበ
አዲስ ዘመን ሐምሌ 27 ቀን 2014 ዓ.ም
በርካታ አስደሳች እና ታሪካዊ ትዕይንቶች የተስተዋሉበት የኦሪጎን የዓለም አትሌቲክስ ቻምፒዮና ተጠናቆ ለሌላኛው የዓለም አትሌቲክስ ቻምፒዮና ቦታውን ለቋል። ትናንት የተጀመረው የዓለም ከ20 ዓመት በታች አትሌቲክስ ቻምፒዮና ደግሞ ተረኛው የአትሌቲክስ ቤተሰቡ የትኩረት ማዕከል ሆኖ ለጥቂት ቀናት ይቆያል። ቀጣይ የኦሊምፒክና የዓለም ቻምፒዮና ጀግኖች የሚታዩበትና ወጣት አትሌቶች ከዓለም አቀፍ የአትሌቲክስ ወዳጆች ጋር የሚተዋወቁበት ይህ ውድድር በኮሎሚቢያዋ ከተማ ካሊ አስተናጋጅነትም ይካሄዳል።
በዚህ ቻምፒዮና ላይም ከ145 ሃገራት የተወጣጡ 1ሺ500 ወጣት አትሌቶች ተካፋይ እንደሚሆኑ የዓለም አትሌቲክስ መረጃ ያሳያል። ኢትዮጵያም በዚህ ውድድር ተካፋ ከሚሆኑ ሃገራት መካከል አንዷ ስትሆን፤ በመድረኩ 117
ሜዳሊያዎችን በመሰብሰብ በታሪክ ከዓለም አራተኛ ደረጃ ላይ ተቀምጣለች። የበርካታ ወጣት አትሌቶች ምንጭ የሆነችው ኢትዮጵያ ባለፈው ዓመት በኬንያ አስተናጋጅነት በተደረገው በዚህ ውድድር ላይ 12 ሜዳሊያዎችን በመሰብሰብ ሁለተኛ ብትሆንም በወርቅ ሜዳሊያዎች ተበልጣ በደረጃ ሰንጠረዡ አራተኛ ደረጃ ላይ መገኘቷ የሚታወስ ነው።
ዛሬ ሁለተኛ ቀኑን በያዘው በዚህ ውድድር ደግሞ 10 ሴቶችና 9 ወንዶች በጠቅላላው 19 አትሌቶችን ከ800 ሜትር እስከ 5ሺ ሜትር ባሉት ርቀቶች ኢትዮጵያን ወክለው ይወዳደራሉ። ኢትዮጵያን የሚወክለው ልኡክ በሁለት ዙር ተከፋፍሎ ወደ ስፍራው ማቅናቱ ይታወሳል። ትናንት ምሽት የወንዶች 1ሺ500 ሜትር፣ ሴቶች 800 እና 3ሺሜትር ማጣሪያ ውድድር የተደረገ ሲሆን፤ ሌሊት ላይ ደግሞ የሴቶች 3ሺ ሜትር እንዲሁም የወንዶች 5ሺ ሜትር ፍጻሜ ውድድሮች ተካሂደዋል።
ከዓለም ዙሪያ የተሰባሰቡት ከእነዚህ ወጣት አትሌቶች አብዛኛዎቹ በዚህ ውድድር ተካፋይ የሚሆኑት ምናልባትም ለመጀመሪያ ጊዜ ሊሆን ይችላል። በአንጻሩ 15 የሚሆኑት አትሌቶች በማይጠበቅ መልኩ በኦሪጎኑ የዓለም ቻምፒዮና ሃገራቸውን ለመወከል የቻሉ ናቸው። ከእነዚህ መካከል ኢትዮጵያዊት አትሌት ትገኝበታለች። በቻምፒዮናው የሴቶች 3ሺ ሜትር መሰናክል ሃገራቸውን ከወከሉት አትሌቶች መካከል ወጣቷ ሲምቦ አለማየሁ ከሳምንት በኋላ ካሊ ተገኝታለች።
የ17 ዓመቷ ሲምቦ በተያዘው ዓመት ጠንካራ ችሎታዋን ያሳየች ሲሆን፤ በፓሪሱ ዳመንድ ሊግ 9:09.19 የሆነ ሰዓት ማስመዝገቧ የቅርብ ጊዜ ትዝታ ነው። ከ18 ዓመት በታች ቻምፒዮና ላይ ተመሳሳይ ብቃቷን ያስመሰከረችው አትሌቷ በኦሪጎኑ ቻምፒዮና የማጣሪያ ውድድሩን አምስተኛ ሆና ብታጠናቅቅም ለፍጻሜው መብቃት አልቻለችም። ይሁንና አትሌቷ ካላት ልምድ በመነሳት በዚህ ቻምፒዮና ውጤታማ ልትሆን እንደምትችል ይጠበቃል።
ከሲምቦ ባሻገር በውድድሩ ላይ የሚካፈሉ ኢትዮጵያዊያን አትሌቶች ከፍተኛ ፉክክር ከማድረግም ባለፈ እንደለመዱት በርካታ ሜዳሊያዎችን ጠራርገው ይወስዳሉ በሚል ይጠበቃል። ይህም ግምት በየርቀቱ ተሳታፊ የሚሆኑ አትሌቶች ካላቸው ምርጥ ሰዓት በመነሳት ነው። ለአብነት ያህል በ800 ሜትር ወንዶች ኤርሚያስ ግርማ የግሉ ፈጣን ሰዓት 1:44.36 ሲሆን፤ ይህም በርቀቱ ቀዳሚው አትሌት ያደርገዋል። አትሌቱ በ1ሺ500 ሜትርም በተመሳሳይ ፈጣን አትሌት ሲሆን ምርጥ ሰዓቱ 3:36.28 ነው። ይህም አትሌቱ በሁለቱም ርቀት ውጤታማ የመሆን እድሉ የሰፋ እንደሚሆን በግልጽ የሚያመላክት ነው።
የዓለም አትሌቲክስ ፕሬዚዳንት ውድድሩን አስመልክቶ በሰጡት ጋዜጣዊ መግለጫ ላይም ‹‹ይህ ቻምፒዮና አዲስ ብቃት የሚታይበት ነው፤ በመሆኑም ለሁላችንም ትልቅ ውድድር ነው። እአአ በ2002 ጃማይካዊው ዩሴን ቦልት ከዚያ ቀደም ያልታየ ችሎታው ገሃድ የወጣበት ነበር። እአአ 2015 ደግሞ እንደ ሲድኒ ማክላገሊን እና ሞንዶ ዱፕላንቲስ የተባሉትን ወጣት አትሌቶች ችሎታ አሳይቶናል። እነዚሁ አትሌቶች በኦሪጎን ዓለም ቻምፒዮና የክብረወሰን ባለቤት በመሆን ስኬታማ ሆነዋል›› ማለታቸውን ድረገጹ አስነብቧል።
ፕሬዚዳንቱ አስከትለውም የዚህ ውድድር አስፈላጊነት አብዛኛዎቹ አትሌቶች ከወጣትነት ወደ አዋቂነት የሚሸጋገሩበት ዕድል አናሳ በመሆኑ እንደ ድልድይ ለመሆን እንደሆነም ገልጸዋል። በስፖርቱ ብቃት ያላቸውን ወጣት አትሌቶች ከመለየት ባለፈ ማበራታታትም የውድድሩ አንዱ አላማ ነው። የስፖርት ባለሙያዎች በስፖርቱ በሶስትና አራት ዓመት ውስጥ እየታየ ያለውን ለውጥ የሚመለከቱበት መድረክ መሆኑን እንዲሁም በዚህ ውድድር ላይ የሚታዩ ወጣት አትሌቶች በ2024ቱ የፓሪስ ኦሊምፒክ የሚደምቁበት መድረክ እንደሚሆን አመላካች መሆኑን ገልፀዋል።
ብርሃን ፈይሳ
አዲስ ዘመን ሐምሌ 26 ቀን 2014 ዓ.ም
በፈርቀዳጅነታቸው የማይደበዝዝ ታሪክ ካኖሩ ኢትዮጵያዊያን አትሌቶች መካከል አንዱ ሻምበል እሸቱ ቱራ ናቸው። እአአ በ1980 የሞስኮ ኦሊምፒክ ኢትዮጵያ ሁለት የወርቅና ሁለት የነሃስ በድምሩ አራት ሜዳሊያዎችን ባስመዘገበችበት በዚህ ውድድር እርሳቸው በ3ሺ ሜትር መሰናከል የነሃስ ሜዳሊያ ነበር ያስመዘገቡት። ይሁንና ይህ ታሪካዊ ድል በኦሊምፒክም ይሁን በዓለም አትሌቲክስ ቻምፒዮና ሳይደገም ዘመናትን ሊሻገር ግድ ብሎ ነበር።
ለንደን እአአ በ2012 ባሰናዳችው ኦሊምፒክ ደግሞ በሴቶች የመጀመሪያው በርቀቱ ደግሞ ለኢትዮጵያ ሁለተኛው የብር ሜዳሊያ በአትሌት ሶፊያ አሰፋ ተመዘገበ። ከዓመት በኋላም በሞስኮ በተካሄደው የዓለም ቻምፒዮና አትሌቷ የነሃስ ሜዳሊያ ባለቤት ሆናለች። በርቀቱ በድጋሚ ሜዳሊያ ለማግኘት ዓመታት ከተቆጠሩ በኋላም በ2019 የዶሃ ዓለም ቻምፒዮና የብር ሜዳሊያ በአትሌት ለሜቻ ግርማ ተገኝቷል። ይህንኑ ድል በቶኪዮ ኦሊምፒክ የደገመው ለሜቻ ከሰሞኑ በተጠናቀቀው የኦሪጎን የዓለም አትሌቲክስ ቻምፒዮና ሶስተኛውን የብር ሜዳሊያ ማሳካት ችሏል።
አስደሳች በሆነ መልኩም
ኦሪጎን ላይ በሴቶች
ተመሳሳይ ውድድር የብር
እና የነሃስ ሜዳሊያ
በአትሌት ወርቅውሃ ጌታቸው
እና መቅደስ አበበ
ተመዝግቧል። ይህም በርቀቱ
የኢትዮጵያ አትሌቲክስ ያስመዘገበው
ትልቁ ውጤት ነው።
ይህንንም ተከትሎ የ3ሺ
ሜትር መሰናክል ተወዳዳሪ
እና በርቀቱ የብሄራዊ
ቡድን አሰልጣኝ የነበሩት
ሻምበል እሸቱ ቱራ
ለአዲስ ዘመን አስተያየታቸውን
ሰጥተዋል። በእሳቸው መሰረት
ፈርቀዳጅ የሆኑበት የዚህ
ርቀት ውጤታማነት እምብዛም የሚባል ሆኖ ቢቆይም በጊዜ ሂደት ተስፋ እያሳየ በመምጣቱ እጅግ ደስተኛ መሆናቸውን ይናገራሉ። በዚሁ ስሜት ውስጥ ሆነውም በኦሪጎን ሲወዳደር የቆየውን ብሄራዊ ቡድን በአካል ተገኝተው አቀባበል አድርገውለታል።
በዓለም ቻምፒዮና መድረክ
ኢትዮጵያ ለመጀመሪያ ጊዜ
እንዲህ ዓይነት ውጤት
ማግኘቷ የሚያስደስት ሲሆን፤
አትሌቶችም በውድድሩ ላይ
ያደርጉ የነበሩት እንቅስቃሴ፣
ህብረታቸው እንዲሁም መተጋገዛቸው
እጅግ አስደሳች እንደሆነ
ሻምበል እሸቱ ያስረዳሉ።
‹‹ይህ
የዓለም ቻምፒዮና ልዩ ነበር›› ሲሉም ይገልጹታል። ሁሉም ርቀቶች ላይ አትሌቶች ያሳዩ የነበረው ጥረት አስገራሚ ሲሆን፤ በተለይ የሴቶች 10ሺ ሜትር ውድድር አስጨናቂ ነበር። ሁለት ሜዳሊያ የተገኘበት የሴቶች 3ሺ ሜትር መሰናክልም ጠንካራ ከነበሩት ፉክክሮች መካከል አንዱ ነበር። በተለይ ከቅርብ ጊዜ ወዲህ በትልልቅ ዓለም አቀፍ ውድድሮች ላይ እየታየች ያለችው ወጣቷ አትሌት ወርቅውሃ ጌታቸው በርትታ ከሰራች ስኬታማ እንደምትሆንና የብር ሜዳሊያውም ወደ ወርቅ እንደምትቀይረው አንጋፋው አትሌት ያላቸውን ተስፋ አጋርተዋል።
ቀደም ሲል ኬንያ እንደ ባህል ስፖርት ትቆጥረው በነበረው በዚህ ርቀት ኢትዮጵያ በጥቅሉ ሶስት ሜዳሊያዎችን ማግኘት ችላለች። በወንዶች በኩልም የብር ሜዳሊያ ባለቤት የሆነው አትሌት ለሜቻ ግርማ ካለው ተክለሰውነት እንዲሁም የአሯሯጥ ስልት ይበልጥ ውጤታማ መሆን እንደሚችል አመላካች መሆኑን ሻምበል እሸቱ ተናግረዋል። ያሁኑን ጨምሮ በሁለት ዓለም ቻምፒዮናዎች እንዲሁም ቶኪዮ ኦሊምፒክ ላይ ሁለተኛ ደረጃን ይዞ አጠናቋል። በእርግጥ የውድድር ጫና ሲበዛ ስኬታማ መሆን አይቻልም፤ ይሁንና በቀጣዩ ኦሊምፒክ ወደ ወርቅ መቀየር አለበት። ለዚህም በቁጭት ተነሳስቶ ጠንክሮ መስራት እንደሚገባው ምክራቸውን ለግሰዋል።
ይህም በርቀቱ ለወደፊት ያለውን ተስፋ ብቻም ሳይሆን፤ በበርካታ አትሌቶች በሚፈራው 3ሺ መሰናክል ላይ ከተሰራ አሸናፊ መሆን እንደሚቻል ያመለካከት ለውጥ ማምጣት የቻለ እንደሆነም አሰልጣኙ ያስገነዝባሉ። ስለዚህም ከዚህ ቀደም ኢትዮጵያ ትታወቅበትና ስኬታማ እንደነበረችባቸው የረጅም ርቀት ሩጫዎች ሁሉ በዚህ ርቀትም ስሟ የሚጠራበትና ጠንካራ ተፎካካሪ አትሌቶች እንደሚኖራት የሚያመላክት እንደሚሆንም ያሰምሩበታል።
ምክንያቱ ደግሞ ኢትዮጵያ ካላት የወጣቶች ቁጥር እንዲሁም የታዳጊ ስፖርት ማሰልጠኛ ፕሮጀክቶች፣ አካዳሚዎችና ክለቦች አንጻር ውጤታማ የመሆን እድሉ ሰፊ ነው። በመሆኑም እንደ አካዳሚ ባሉት ትልልቅ የማሰልጠኛ ተቋማት በትኩረት ሊሰራበት እንደሚገባም ሻምበል እሸቱ ምክራቸውን አስቀምጠዋል።
ብርሃን ፈይሳ
አዲስ ዘመን ሐምሌ 25/2014
ሁሌም በዓለም ታላላቅ የስፖርት መድረኮች ኢትዮጵያን የሚያኮሯት ጀግኖች አትሌቶች ድል አድርገው ወደ አገራቸው ሲመለሱ ሕዝብና መንግሥት ደማቅ አቀባበል ያደርግላቸዋል። የአቀባበሉ ድምቀት አትሌቶቹ እንዳስመዘገቡት የውጤት ደረጃና ክብደት ልዩነት ቢታይበትም አቀባበልና ሽልማት ቀርቶ አያውቅም። በ18ኛው የዓለም አትሌቲክስ ቻምፒዮና አራት ወርቅ፣አራት ብርና ሁለት የነሐስ ሜዳሊያ በማስመዝገብ አሜሪካን ተከትሎ ከዓለም ሁለተኛ ከአፍሪካ ደግሞ ቀዳሚ ሆኖ ያጠናቀቀው የኢትዮጵያ አትሌቲክስ ቡድን ከኦሪገን ሲመለስ ባለፉት ጥቂት ቀናት የተደረገለት አቀባበል በታሪክ እጅግ ደማቅ ተብሎ የሚታወስ ነው። ኢትዮጵያውያን አትሌቶች ከድላቸው ማግስት እንዲህ አይነት ደማቅ አቀባበል ሲደረግላቸው የዘንድሮው በግዝፈቱና በድምቀቱ ሁለተኛ ደረጃ ላይ ሊቀመጥ እንደሚችል ብዙዎች ይስማማሉ። ይህ የሰሞኑ ደማቅ አቀባበል በታሪክ ሁለተኛ ከሆነ በቀዳሚነት የሚጠቀሰው የትኛው ነው? ሁሉም ኢትዮጵያዊ በአንድ ድምጽ ምላሹ የሲድኒ ኦሊምፒክ አቀባበል እንደሚሆን አያጠራጥርም። በዛሬው የስፖርት ማህደር አምዳችንም ያንን ታላቅ የጀግኖች አትሌቶች አቀባበልና በወቅቱ የነበረውን አንዳንድ ኩነት በጥቂቱ እንመልከተው።
እለቱ አርብ ነው፡፡ ከሃያ ሁለት ዓመታት በፊት። አዲስ አበባ በአረንጓዴ፣ ቢጫ እና ቀይ ሰንደቅ ዓላማዎች አሸብርቃለች፡፡ ሚሊዮኖች ወደ አደባባይ ወጥተዋል፡፡ መንግሥት ይህንን ቀን ሰራተኞች ወደ ስራ እንዳይሄዱ ፈቅዷል፡፡ ትምህርት ቤቶች እና ኮሌጆችም ተዘግተዋል፡፡ ሁሉም ላይ የአሸናፊነት፣ የትኛውንም ነገር መከወን ይቻላል የሚል ስሜት ይነበባል፡፡
በአውስትራሊያ ሲድኒ ኢትዮጵያን ወክለው የሄዱት 28 አትሌቶች፣
ሶስት ቦክሰኞች እና ሌሎች ልዑካንን የያዘው አውሮፕላን በልዩ ጉጉት እየተጠበቀ ነው፡፡
አራት ወርቅ፣ አንድ ብር እና ሶስት ነሀስ የምንጊዜም የኢትዮጵያ ትልቁ የኦሊምፒክ ድል ነው፡፡ በአፍሪካ ቀዳሚ ሆናለች፤ በአትሌቲክስ የሜዳሊያ ሰንጠረዡ ኢትዮጵያ አሜሪካንን ተከትላ ከዓለም ሁለተኛ ደረጃን ይዛ አጠናቃለች፡፡ ብዙ ዋጋ ከፍለው፣ አንብተው፣ ቆስለው፣ ወድቀው እና ተነስተው ሰንደቅዓላማዋን በስስት ለብሰው የአሸናፊነትን እና የይቻላል መልዕክትን ለኢትዮጵያውያን ጽፈው አትሌቶቻችን ግዳጃቸውን ተወጥተዋል፡፡
ይሔንን ውለታ መመለስ የፈለጉ ኢትዮጵያውንም አዲስ አበባን ጠጠር መጣያ እስኪጠፋ ትንፋሽ አሳጥተዋታል፡፡ ባለድል አትሌቶችን የያዘው አውሮፕላን ወደ ቦሌ አውሮፕላን ማረፊያ እየተቃረበ ነው፡፡ ተዋጊ ጀቶች ለክብራቸው ከፍ ብለው በመብረር አውሮፕላኑን ያጅቡ ጀመር፡፡ ሁለት ሔልኮፕተሮችም የአየሩን ሰልፍ በክብር ከፊት እየመሩት ነው፡፡
አትሌቶቹ በሚወዷት ሀገራቸው ይሄን አይነት የክብር አቀባበል እንደሚጠበቅባቸው የጠረጠሩ አይመስልም፡፡ ከአውሮፕላን ከወረዱባት ደቂቃ ጀምሮ የማይደገም የሚመስል አቀባበል ነበር የጠበቃቸው፡፡ ከከፍተኛ ባለሥልጣናት፣ ከቤተሰቦቻቸው እና ከሚዲያ ባለሙያዎች ጋር በአውሮፕላን ማረፊያ ከተገናኙ በኋላ፤ በፕሬዚዳንታዊ ሊሞዚኖች እና በክፍት አውቶብሶች ታጅበው ስሜቱን መግለጽ ወዳቃተው ሕዝብ ጉዞ ጀመሩ፡፡
ከዚያ በኋላ ያለውን እያንዳንዱን ትዕይንት መግለጽ እጅግ ከባድ ነው፡፡ “ይቻላል!” የሚለውን የማሸነፍ ስሜት የፈጠረውን፣ ሀገር መውደድን፣ ኢትዮጵያዊነት ያለውን ውድ ዋጋ ያንጸባረቀውን ያንን ድል እና የተመልካቹን ስሜት በምንም መንገድ መግለጽ አይቻልም፡፡
ባለድል ኮከቦችም የሚያዩትን ማመን አልተቻላቸውም፡፡ በሚሊዮን የሚቆጠረው ሕዝብም አትሌቶችን የሚገልጽበት ድምጽም ትንፋሽም አጥሮታል፡፡ “ይሔንን ማመን ያቅታል፡፡ አቀባበል ጠብቄያለሁ፣ እንዲህ ይሆናል ብዬ ግን በፍጹም አልገመትኩም፡፡ የኢትዮጵያ ሕዝብ እና ኢትዮጵያ ለእኔ ሁሉም ነገሬ ማለት ነው፡፡ እኛ ዕደለኞች ነን!” ሲል ከባለድሎቹ አንዱ የነበረው ጀግናው አትሌት ኃይሌ ገብረስላሴ ታላቁን አቀባበል ያስታውሰዋል።
ሁሉም የሆነው ለኢትዮጵያ እና ለኢትዮጵያዊነት ክብር ነው፡፡ በኦሊምፒክ የቅብብሎሽ ታሪክ ሁሉ የማይቻለው የተቻለው፣ የማይፈጸመው የተፈጸመው… ሀገርን ለማንገስ በተደረገ ፍልሚያ ነው፡፡
ከህመም ጋር ታግለው ያሸነፉት፤ ሆዳቸውን ይዘው የሮጡት፤ ለመሮጥ ብቻ አይደለም፣ ለመቆም የሚከብድ የዕግር ህመም ችለው አንገት ለአንገት ተናንቀው የድል ክር የበጠሱት፡ ለኢትዮጵያዊነት ከፍ ማለት ነው፡፡ የአትሌቲክስን ረጅሙንም ፈታኙንም ውድድር በባዶ እግር ሮጠው ያሸነፉት ሀገራቸውን የአሸናፊነት ምልክት ለማድረግ ነው፡፡
ከአበበ ቢቂላ የአሸናፊነት ታሪክ የተነሳ፣ የአትሌቲክስ የማሸነፍ መንፈስ ሲድኒ ላይ እስካሁንም አቻ ወዳላገኘ ከፍታ ተንደረደረ፡፡ ሚሊዮኖች በሲድኒ ገድል ከጫፍ ጫፍ ከማንባታቸው ቀድሞ… ኢትዮጵያ ከጎረቤት ሀገር ኤርትራ ጋር ካደረገችው ደም አፋሳሽ ጦርነት እና ባጋጠማት ረሀብ ከተፈጠረባት ድብታ በሲድኒ ኦሊምፒክ ድል ፈገግ ከማለቷ አስቀድሞ… የአሊምፒክ ልዑክ ቡድኑም ወደ አውስትራሊያ ከማቅናቱም አስቀድሞ… ብዙ ነገሮች ሆነዋል፡፡
ቦጋለ አበበ
አዲስ ዘመን ሐምሌ 24 ቀን 2014 ዓ.ም
ኢትዮጵያ በዓለም አትሌቲክስ ቻምፒዮና መወዳደር የጀመረችው ከመነሻው መሆኑን ሰነዶች ያሳያሉ። የፊንላንዷ ሄልሲንኪ እአአ 1983 ባዘጋጀችው የመጀመሪያው ቻምፒዮና ላይም ከአምስቱ ውድድሮች በማራቶን አትሌት ከበደ ባልቻ ባስመዘገበው ብቸኛው የብር ሜዳሊያ ኢትዮጵያ ከዓለም 15ኛ ደረጃን በመያዝ ነበር ያጠናቀቀችው። ከሩጫ ውድድሮች ሁሉ ረጅሙና ከፍተኛ ጥንካሬን በሚጠይቀው በዚህ ርቀት በድጋሚ ድል ለማስመዝገብም ሰባት ቻምፒዮናዎችን መታገስ ነበረባት።
እአአ በ2001 ኤድመንተን ላይ የምርጥ ማራቶን አትሌቶች መፍለቂያ የሆነችው ኢትዮጵያ አትሌት ገዛኸኝ አበራ ባጠለቀው የወርቅ ሜዳሊያ በርቀቱ ሁለተኛው ሆኖ ተመዘገበ። እስካሁን በተካሄዱት 18 ቻምፒዮናዎችም በአጠቃላይ ኢትዮጵያ 15 ሜዳሊያዎች (5 የወርቅ፣ 6 የብር እና 4 የነሃስ) ሲኖሯት፤ ከእነዚህ መካከል 12 የሚሆኑትን በማስመዝገብ ወንድ አትሌቶች የበላይነቱን ይይዛሉ።
የበዛ ጽናትን በሚፈልገውና እልህ አስጨራሽ በሆነው የማራቶን ውድድር፤ ባለፈው ሳምንት መጨረሻ በተጠናቀቀው የዓለም አትሌቲክስ ቻምፒዮናም 3 ሜዳሊያዎችን በሁለቱም ጾታ በማስመዝገብ ኢትዮጵያ አሁን ያለችበትን ደረጃ ልትይዝ ችላለች። በወንዶች በኩል አትሌት ታምራት ቶላ እና ሞስነት ገረመው ተከታትለው በመግባት የወርቅና ብር ሜዳሊያዎቹን ሲያጠልቁ፤ በሴቶች ደግሞ ብቸኛዋ እንቁ አትሌት ጎተይቶም ገብረስላሴ ወርቁን በእጇ በማስገባት ቻምፒዮን ሆናለች።
በዚህ ርቀት በተለይ በወንዶቹ በኩል ተከታታይ ድል ሲገኝ (በዶሃ እና ኦሪጎን ቻምፒዮናዎች የወርቅና ብር ሜዳሊያዎች)፤ የኦሪጎኑን ጨምሮ በአምስት ተከታታይ ቻምፒዮናዎች ላይ ደግሞ አምስት የብር ሜዳሊያዎችን በማስመዝገብ የሚፎካከራት የለም። ይህም ብቻ ሳይሆን ኢትዮጵያ በመድረኩ ባስቆጠረቻቸው ሜዳሊያዎች ብዛት ኬንያን ተከትላ በሁለተኛነት ትቀመጣለች። በዚህ ስኬት ውስጥ ከፍተኛ ስኬት ያላቸው አትሌቶች ደግሞ ታምራት ቶላ እና ሞስነት ገረመው ናቸው። ሞስነት ሁለት የብር ሜዳሊያዎችን ሲወስድ፤ ታምራት ደግሞ የወርቅና የብር ሜዳሊያዎችን በማግኘት የጀግንነት ገድሉን ከሌላኛው አትሌት ሌሊሳ ዴሲሳ ጋር ይጋራል።
የዚህ ክብር ባለቤት እንዲሁም ኦሪጎን ላይ ከአሸናፊነት ባለፈ የቻምፒዮናውን ክብረወሰን ያሻሻለው አትሌት ታምራት ቶላ፤ ለኦሪጎኑ አጠቃላይ ድል አስቀድሞ ለኢትዮጵያ ህዝብ የእንኳን ደስ ያላችሁ መልዕክቱን ይገልጻል። በማስከተልም ‹‹ሰው በሚሰራበት ነገር ላይ ስኬታማ ለመሆን ጥረት ያደርጋል፤ እኛም ወደ ኦሪጎን የሄድነው ለዚሁ ሲሆን ስኬታማም ሆነናል። በዚህ የዓለም ቻምፒዮና ክብረወሰን መስበር ብቻም ሳይሆን ማሸነፍ በራሱ ትልቅ ነገር ነው። ከቡድኑ አባላት ጋር በጋራ በሰራነው ስራ ይህ ውጤት ሊመዘገብ ችሏል። ለዚህም የአትሌቲክስ ፌዴሬሽናችንን ፕሬዚዳንት ኮማንደር ደራርቱ ቱሉን፣ አሰልጣኞቻችንን እንዲሁም ከእኛ ጋር የነበሩትን ሁሉ ላመሰግን እወዳለሁ›› ብሏል።
የሪዮ ኦሊምፒክ የነሃስ ሜዳሊያ ባለቤቱ ታምራት የስኬቱ ምስጢር ከአምስት ዓመት በፊት እአአ በ2017 በተካሄደው የለንደን ዓለም ቻምፒዮና የብር ሜዳሊያ ማስመዝገቡን ተከትሎ በቀጣይ ወርቅ ማምጣት እንዳለበት በማመን ጠንክሮ በመስራቱ እንዲሁም በወቅቱ የሰራቸውን ስህተቶች በማረሙ እንደሆነም ይናገራል። እንዳሰበውም ተሳክቶለት የወርቅ ሜዳሊያውን ማጥለቅ በመቻሉ ደስተኛ ሆኗል። ቀጣይ ዕቅዱም ከሁለት ዓመት በኋላ በሚካሄደው የፓሪሱ ኦሊምፒክ ለአገሩ ተመሳሳይ ስኬት ማስመዝገብ መሆኑንም አመላክቷል።
የኦሪገኑ የማራቶን ውድድር ፈታኝ እንደነበር የሚገልጸው የብር ሜዳሊያ ባለቤትና ሌላኛው የኢትዮጵያዊያን የኩራት ምንጭ የሆነው አትሌት ሞስነት ገረመው፣ በዓለም ላይ ፈጣን እና ምርጥ ከሆኑ የማራቶን ሯጮች መካከል በቀዳሚነት ይቀመጣል። በኦሪጎን ከጓደኞቹ ጋር በመሆን አገሩን ቀዳሚ ለማድረግ አቅዶ በተጓዘው መሰረት ውጤታማ መሆን ችሏል።
ፈታኝ የነበረውን ውድድርም በድል በማጠናቀቅ ቡድኑ ከዓለም ሁለተኛ ከአፍሪካ አንደኛ ሆኖ በማጠናቀቁ ደስተኛ መሆኑን ጠቅሶ ለኢትዮጵያ ህዝብም የእንኳን ደስ አላችሁ መልዕክቱን አስተላልፏል። በሁለቱም ጾታ በዚህ ርቀት ውጤት እንዲገኝ ምክንያት የሆነው በቡድን ተሳስቦ መስራትና በቡድኑ ውስጥ በነበረው ፍቅር መሆኑንም ይገልጻል። የማራቶን ቡድኑ ወደ ኦሪጎን ከመጓዙ አስቀድሞ በርቀቱ ውጤት መምጣት እንዳለበት በተነጋገረው መሰረት ስኬታማ መሆን እንደቻሉም አትሌቱ አስረድቷል።
ብርሃን ፈይሳ
አዲስ ዘመን ሐምሌ 23 ቀን 2014 ዓ.ም
የአዲስ አበባ ጎዳናዎች ትናንት የኢትዮጵያዊያን የሃገር ፍቅር ስሜት በግልጽ የተንፀባረቀባቸው ነበሩ። ደምን በሚያሞቀው የጀግኖች አትሌቶች አቀባበል መርሃግብር ላይ ህዝቡ ማልዶ አደባባይ በመውጣት ደስታውን ሲገልጽ ታይቷል። ህጻናት፣ ወጣቶችና አረጋዊያን ሳይቀሩ ጀግኖች አትሌቶች በሚያልፉባቸው ጎዳናዎች ግራና ቀኝ በመቆም በባንዲራ አሸብርቀው፣ በድል ዜማዎች ታጅበው በደስታ እንባ ጭምር ለእንቁዎቹ አትሌቶች ፍቅር የተሞላበት የጀግና አቀባበል አድርገዋል።
ለመላው አፍሪካዊያን የነጻነት ምልክትና ተምሳሌት የሆነው የኢትዮጵያ ባንዲራ በዓለም አደባባይ ደግሞ በአትሌቶቿ ድል በየዘመናቱ እየተውለበለበ ዘመናትን ተሻግሯል። ስለ ሰንደቅ አላማ ፍቅር እንዲሁም ስለ ሃገር ክብር ሲሉ በፈጣን እግሮቻቸው እየተምዘገዘጉ ኢትዮጵያን በዓለም አደባባይ ያደመቁ ጀግኖች ዛሬም እንደ በፊቱ የሞቀና የደመቀ አቀባበል ከሕዝብ አግኝተዋል። አንድነት፣ መተባበርና በቡድን መስራት መለያቸው የሆነው እነዚህ ጀግና አትሌቶች አሁንም በድላቸው ህዝባቸውን ማኩራት ሃገራቸውንም ከማስጠራት ወደኋላ አላሉም። አንዳቸው ለሌላኛው ቅድሚያ እየሰጡ ዛሬም እንደ ትናንቱ መደማመጥን፣ መከባበርን እንዲሁም ነገሮችን በምክክር መከወንን በኦሪገን አስ ተምረዋል።
አሜሪካ አዘጋጅ በሆነችበትና በኦሪጎን ባለፉት ሁለት ሳምንታት በተካሄደው 18ኛው የዓለም አትሌቲክስ ቻምፒዮና ኢትዮጵያ ስሟ በተደጋጋሚ በክብር ሊጠራ ችሏል። 179 ሃገራት በተሳተፉበት የአትሌቲክስ ስፖርት ትልቁ ውድድር የዓለም አትሌቲክስ ቻምፒዮና 29 ሃገራት ብቻ የወርቅ ሜዳሊያውን ማጥለቅ ችለዋል። ከእነዚህ መካከል ኢትዮጵያ አራት ወርቅ በጀግኖች አትሌቶቿ በማሳካት ባንዲራዋን ከፍ አድርጋለች። ለአሸናፊነት ከፍተኛ ተጋድሎ ያደረጉ ሌሎች አራት አትሌቶች ደግሞ ለጥቂት ተቀድመው የብር ሜዳሊያዎችን ሲያስመዘግቡ፤ ሁለቱ ደግሞ የነሃስ ሜዳሊያ ባለቤቶች ሆነዋል። ከእነዚህ 10 ሜዳሊያዎች መካከል 7ቱ የተገኙት ደግሞ በሴት አትሌቶች ነው።
በሜዳልያ ሰንጠረዥ ባልገቡ ነገር ግን ከ4-87ኛ ባለው ደረጃ በወጡ አትሌቶች ደግሞ 11 የሚሆኑ ዲፕሎማዎች ተገኝተዋል። ይህም ኢትዮጵያን ከዓለም ሁለተኛ ከአፍሪካ ደግሞ ቀዳሚ በሆነ ታሪካዊ ድል ውድድሩን እንድታጠናቅቅ አድርጓታል። ይኸውም ከቅርብ ጊዜ ወዲህ መቀዛቀዝ እያሳየ በቆየው የኢትዮጵያ አትሌቲክስ ውጤት እንዲሁም የቶኪዮ
2020 ኦሊምፒክን ጨምሮ በተለያዩ ውድድሮች ላይ ይታይ በነበረው የግለኝነት ስሜትና አለመግባባት ምክንያት አዝኖ የቆየውን ስሜት ዳግም ወደነበረበት የመለሰ ሆኗል።
እአአ 1983 ሄልሲንኪ ላይ በተጀመረው የዓለም አትሌቲክስ ቻምፒዮና ተሳታፊ የነበረችው ኢትዮጵያ በአትሌት ከበደ ባልቻ የማራቶን ብቸኛ የብር ሜዳሊያ ነበር ያጠናቀቀችው። ይህ የሜዳሊያ ቁጥር በየጊዜው እያደገ በመምጣት እአአ 2013 ሞስኮ ላይ 10 ሜዳሊያዎችን በማስቆጠር ከፍተኛው ቁጥር ተመዝግቦ ነበር። ይሁንና ኦሪጎን ኢትዮጵያ ያገኘችው ሜዳሊያ በወርቅና ብር ሜዳሊያዎች ቁጥር ብልጫ በመያዙ ከ18ቱ የመድረኩ ተሳትፎዎች ቀዳሚው ሆኖ በታሪክ ሊመዘገብ ችሏል። ከዚህ ቀደም ኢትዮጵያ እምብዛም በማትታወቅበት ርቀትም በሁለቱም ጾታ በጥቅሉ ሶስት ሜዳሊያዎችን በማስመዝገብም አዲስ አቅጣጫ ያሳየ ውድድር ነው።
ይህንን ድል ያስመዘገበው የኢትዮጵያ ብሄራዊ ቡድንም ከትናንት በስቲያ ምሽት ከፍተኛ የመንግስት የስራ ኃላፊዎች እንዲሁም የኢትዮጵያ አትሌቲክስ ፌዴሬሽን ስራ አስፈጻሚ አባላት በመገኘት አቀባበል አድርገውላቸዋል። አትሌቶቹ ማረፊያቸውን በስካይላይት ሆቴል ካደረጉ በኋላም ትናንት ከማለዳ ጀምሮ በአዲስ አበባ ከተማ ዋና ዋና ጎዳናዎች ላይ በክፍት መኪና በመሆን በህዝብ የጀግና አቀባበል ተደርጎላቸዋል።
በመቀጠልም በብሄራዊ ቤተመንግስት በተዘጋጀው መርሃ ግብር መሰረት ሽልማት ተበርክቶላቸዋል። በዚህም ውድድራቸውን በቀዳሚነት አጠናቀው የወርቅ ሜዳሊያ ተሸላሚ የሆኑት አትሌቶች የ1ነጥብ 5 ሚሊየን ብር ሽልማት ከኢፌዴሪ ፕሬዚዳንት ሳህለወርቅ ዘውዴ እጅ ወስደዋል። ሁለተኛ በመሆን የብር ሜዳሊያ ያገኙ አትሌቶች እያንዳንዳቸው 1ሚሊየን ብር ሲበረከትላቸው፤ የነሃስ ሜዳሊያ ባለቤቶች ደግሞ የ700ሺ ብር ተሸላሚ ሆነዋል። የዓለም አትሌቲክስ ቻምፒዮናውን ክብረወሰን ያሻሻሉ አትሌቶች ተጨማሪ 250ሺ ብር ሲያገኙ፤ ለተገኙት ሜዳሊያዎች በቡድን በመስራት ምክንያት የሆኑ አትሌቶች ደግሞ 500 ሺ ብር ተበርክቶላቸዋል። የሜዳሊያ ሰንጠረዥ ውስጥ ባይካተቱም ዲፕሎማ ያገኙ እንዲሁም በተለያየ የስራ ኃላፊነት ከቡድኑ ጋር ለተጓዙም እንደየደረጃቸው የገንዘብ ተሸላሚዎች ሆነዋል። በአጠቃላይ ልኡኩ ከ1ነጥብ 5 ሚሊየን እስከ 50ሺ ብር ድረስ ተሸላሚ ሊሆን ችሏል።
በሽልማት መድረኩ ላይ ንግግር ያደረጉት የኢ.ፌ.ዴ.ሪ ፕሬዚዳንት ሳህለወርቅ ዘውዴ፤ ‹‹በሃምሌ ክረምት ጭጋግ ለሃገራችን ደማቅ ጸሃይ እንዲያበራልን አድርገውልናል›› ሲሉ የጀግኖቹን ጣፋጭ ውጤት ገልፀውታል። ‹‹የሃገርን ስም በበጎ በማስነሳት ኢትዮጵያዊያን በያሉበት አንገታቸውን ቀና እንዲያደርጉ አድርገዋል። ይህ ድል ከሜዳሊያም ያለፈ ነው፤ ይህ ድል የኢትዮጵያ ሰንደቅ ዓለማ ከሌሎች ሃገራት በላይ እንዲውለበለብ ከማድረግ ያለፈ ነው። የሃገር መዝሙር በውጪ ሃገር እንዲዘመር ከማድረግ ያለፈ ነው። ለተጨነቀው፣ ላዘነው ለተከዘው፣ ኑሮ ለከበደው፣ እንደሃገር የት ነን ለሚለው ፈገግታን ያስገኘ ነው።›› ብለዋል።
ፕሬዚዳንቷ አክለውም ‹‹እኔ ላሸንፍ ብቻም ሳይሆን በመተባበርና በቡድን በመስራት ሌሎች ለሌሎች በር ሲከፍቱም አይተናል። ይህም ትልቅ ትምህርት ነው። ጀግኖች አትሌቶቻችን በኦሪጎን የዓለም አትሌቲክስ ውድድር ላይ በአፍሪካ አንደኛ በዓለም ሁለተኛ በመውጣት ለሃገራችን ላስገኙት ድል አትሌቶች እንዲሁም መላው ኢትዮጵያውያን እንኳን ደስ አላችሁ። ዛሬ እናንተ ያሳያችሁት የአሸናፊዋን ኢትዮጵያ ገጽታ ነው›› ሲሉ ተናግረዋል።
የኢ.ፌ.ዴ.ሪ ባህልና ስፖርት ሚኒስትር ቀጄላ መርዳሳ በንግግራቸው፤ በጋራ መስራት ውጤታማ የሚያደርግ መሆኑ የተረጋገጠበት ውድድር መሆኑን ጠቁመዋል። ‹‹አንድ ሆነን እንስራ ኢትዮጵያ ታሸንፍ›› የሚለው መሪ ሃሳብ የሆነበት ምክንያትም ለአንድ ዓላማ በቡድን በመስራት ስኬታማ በመሆናቸው ነው። ከድል አድራጊ አትሌቶች የህብረት ስራ ኢትዮጵያዊያን ብቻም ሳይሆኑ የዓለም ህዝብም ተጨማሪ ልምድ እንደቀሰመም ገልጸዋል።
ድል አድራጊ አትሌቶች ሽኝት ሲደረግላቸው የተባሉትን በመፈጸም እጅግ ስኬታማ በሆነ ሁኔታ የሃገርና የህዝባቸውን ስም፣ ክብርና ዝና በአለም አደባባይ ከፍ ብሎ እንዲሰማና እንዲታወቅ በማድረጋቸው ህዝቡ በእጅጉ ተደስቷል ኮርቷልም። ኢትዮጵያ በዚህ ውድድር ከፍተኛውን የሜዳሊያ ቁጥርና ዓይነት ማግኘቷ፣ በማራቶን በሁለቱም ጾታ የወርቅ ሜዳሊያ ባለቤት መሆኗ እንዲሁም የአትሌቶች የቡድን ስራ ከምንጊዜውም በላይ ተጠናክሮ የታየበት ውድድሩን ከሌላ ጊዜ የተለየ እንደሚያደርገውም ጠቁመዋል። ኦሪጎን ላይ የተሰራው ታሪክ በሃገሪቷ የሚታዩትን የከፋፋይ ድርጊት ጉም የበተነ ሲሆን፤ ሁሉም እንደ ሃገር ቢያስብ የማንሻገረው ፈተና እንደሌለ የሚያስተምር መሆኑንም ሚኒስትሩ አስገንዝበዋል።
የኢትዮጵያ አትሌቲክስ ፌዴሬሽን ፕሬዚዳንት ኮማንደር ደራርቱ ቱሉ፤ ስለተደረገው አቀባበልና ድጋፍ ምስጋናዋን አቅርባለች። አክላም የኢትዮጵያ ህዝብ 10 ብቻ ሳይሆን ከዚያም በላይ ሜዳሊያ እንደሚፈልግ ጠቁማለች። በመሆኑም የአትሌቲክስ ስፖርት ባለድርሻ አካላት የሆኑ ሁሉ በቀጣዩ ውድድር ከዚህ በላይ ሜዳሊያ ለማምጣት ጥረት ማድረግ አለብን ብላለች። በቶኪዮ ኦሊምፒክ ውጤት አምጥተው በዚህ ቻምፒዮና ያልተሳካላቸው አትሌቶችም በቀጣይ ዓመት ሕዝብ እንደሚክሱ ያላትን ተስፋ ገልፃለች።
የኢትዮጵያ አትሌቲክስ ቡድንን እየመሩ ወደ ኦሪጎን የተጓዙት አቶ ተፈራ ሞላ፤ ቡድኑን ወክለው መልዕክት አስተላልፈዋል። በዚህም ‹‹ኢትዮጵያ በዓለም አደባባይ ከፍ ብላ እንድትታይ እንደ ሃገር መሪ ጠንካራ አመራር ሰጥታችሁ፣ እንደ አትሌቲክሱ ባለቤትነታችሁም እንቅልፍ አጥታችሁ፤ ከሚሮጡት ጋር እየሮጣችሁ ድጋፍ ለሰጣችሁን ሁሉ ይህ ውጤት የእናንተ በመሆኑ በልኡኩ ስም ምስጋና አቀርባለሁ›› ብለዋል። ከአትሌቶቹ ጥንካሬ ባሻገር የቡድኑ አባላት ስራዎችን በመከፋፈልና በቅንጅት ተናቦ በመስራት እንዲሁም ከውድድር በኋላ ጉድለትና ጥንካሬን ለይቶ አቅጣጫ በማስቀመጥ ይህ ውጤት መምጣቱን ጠቁመዋል።
አያይዘውም የኢትዮጵያ መገለጫ በሆኑት የ5ሺ እና 10ሺ ሜትር ርቀቶች በወንዶች በኩል የታዩትን ክፍተቶች በማረም በቀጣዩ የዓለም ቻምፒዮና እንዲሁም በፓሪሱ ኦሊምፒክ የተሻለ ውጤት ለማምጣት ከወዲሁ የቤትስራ አድርገው መውሰዳቸውም ቡድን መሪው ጠቁመዋል።
ብርሃን ፈይሳ
አዲስ ዘመን ሐምሌ 22/2022
ተተኪ አትሌቶችን ወደ ዓለም አቀፍ ውድድሮች እንደ ድልድይ ሆነው ከሚያሸጋግሩ ውድድሮች መካከል አንዱ የዓለም ከ20 ዓመት በታች ቻምፒዮና ነው።በየሁለት ዓመቱ የሚካሄድው ይህ ውድድር ለ19ኛ ጊዜ በቀጣዩ ሳምንት መጀመሪያ በኮሎምቢያ መዲና ካሊ ይካሄዳል። በዚህ ቻምፒዮና ላይ የሚሳተፈው የኢትዮጵያ ብሄራዊ ቡድንም ከትናንት በስቲያ ምሽት አሸኛኘት ተደርጎለታል።
እአአ ከ1986 ጀምሮ የታዳጊ አትሌቶች ቻምፒዮና በሚል ሲካሄድ የቆየው ይህ ውድድር፤ ከቅርብ ጊዜ አንስቶ የዓለም ከ20 ዓመት በታች አትሌቲክስ ቻምፒዮና በሚል መጠሪያ ተተክቶ እየተከናወነ ይገኛል። የአለማችን ወጣት አትሌቶች የሚፎካከሩበት ይህ ውድድር ነገ በታላላቅ መድረኮች አገራቸውን የሚወክሉ በርካታ ወጣቶች የሚታጩበት ነው። ኢትዮጵያም 10 ሴቶችና 9 ወንዶች በጠቅላላው 19 ወጣት አትሌቶችን ታወዳድራለች።
በውድድሩ ተካፋይ የሚሆነው ልኡክ በተዘጋጀለት የሽኝት መርሃ ግብር ላይ በኢፌዴሪ ባህልና ስፖርት ሚኒስቴር የስፖርት ዘርፍ ሚኒስትር ዴኤታ አምባሳደር መስፍን ቸርነት፣ የኢትዮጵያ ስፖርት አካዳሚ ዳይሬክተር አቶ አምበሳው እንየው፣ የኢትዮጵያ አትሌቲክስ ፌዴሬሽን ምክትል ፕሬዚዳንት አትሌት ገዛኸኝ አበራ እንዲሁም የፌዴሬሽኑ የስራ አስፈጻሚ ኮሚቴ አባላት መገኘታቸውን ከፌዴሬሽኑ የተገኘው መረጃ ያመለክታል።
የስፖርት ዘርፍ ሚኒስትር ዴኤታው አምባሳደር መስፍን ቸርነት የሽኝት መርሃግብሩ ላይ ባደረጉት ንግግር፤ ‹‹በቻምፒዮናው ላይ ለመካፈል ዝግጅታችሁን አጠናቃችሁ ለዚህ ሰዓት በመድረሳችሁ እንኳን ደስ አላችሁ። በ18ኛው የዓለም አትሌቲክስ ቻምፒዮና እንዳየነው ሀገራችን ይህን የመሰለ አመርቂ ውጤትና የመልካም ገጽታ ግንባታን ያገኘችው ጀግኖች አትሌቶቻችን በሜዳ ውስጥ ያሳዩት በነበረው የትብብር ስራ ነው። በመሆኑም እናንተም ከቡድን አጋሮቻችሁ፣ ከአሰልጣኞቻችሁ እና በጠቅላላ ከልዑካን ቡድኑ ጋር ተናቦ በመስራት የተሻለ ስራ ሰርታችሁ አስደሳች ውጤት አስመዝግባችሁ በድል አድራጊነት ተመልሳችሁ እንድንገናኝ ከአደራ ጭምር ማሳሰብ እወዳለሁ›› ብለዋል።
የኢትዮጵያ አትሌቲክስ ፌዴሬሽን ምክትል ፕሬዚዳንት አትሌት ገዛኸኝ አበራ በበኩሉ ‹‹ውጤት እንዴት ማስመዝገብ እንደሚቻል ከኦሪገኑ የአትሌቶቻችን መናበብ በላይ ማሳያ ያለ አይመስለኝም›› በማለት የዓለም ቻምፒዮናው ድል ተሞክሮ እንዲሆናቸው ለቡድኑ አባላት አመላክቷል።
የፌዴሬሽኑ የስራ አስፈጻሚ
ኮሚቴ አባል እና
የቡድኑ መሪ የሆነችው
አትሌት መሰለች መልካሙ
ስለ ቡድኑ ዝግጅትና
የጉዞ መርሃግብር በተመለከተ፤
በዚህ ውድድር ላይ
ከ800 ሜትር
እስከ 5ሺ ሜትር
ሀገራቸውን ወክለው እንዲሳተፉ
የተመረጡት አትሌቶች በሀገር
ውስጥ እና በውጪ በተደረጉ ውድድሮች ሚኒማ ያሟሉ መሆናቸውን ጠቁማለች። ጉዞውን በተመለከተም ቡድኑ ለሁለት ተከፍሎ የሚጓዝ ሲሆን፤ የመጀመሪያው ጉዞም ትናንት ማለዳ ተደርጓል። የሁለተኛው ቡድን ጉዞ ደግሞ ከነገ በስቲያ እንደሚሆን አመላክታለች። አያይዛም በዚህ ውድድር ዝግጅት ላይ ተሳታፊ የነበሩ ባለድርሻ አካላትን አመስግናለች።
በዚህ ውድድር ላይ ኢትዮጵያ ወጣቶችን ስታካፍል የቆየች ሲሆን፤ በሜዳሊያ ሰንጠረዡ ላይም አሜሪካ፣ ኬንያን እና ሩሲያን ተከትላ በአራተኛ ደረጃ ላይ ተቀምጣለች። ከዚህ ውድድር 117 ሜዳሊያዎችን መሰብሰብ የቻለችው ኢትዮጵያ፣ 40የወርቅ፣ 46የብር እና 31 የነሃስ ሜዳሊያዎች መሰብሰብ ችላለች። በመድረኩ ኢትዮጵያዊያን አትሌቶች ስኬታማ ታሪክ ያላቸው ሲሆኑ፤ በወንድና በሴት በጥቅሉ አምስት የሚሆኑ ክብረወሰኖችን ከእጃቸው ማስገባት ችለዋል።
በአንድ ውድድር ላይ በተለያዩ ርቀቶች ሁለት ሜዳሊያዎችን በማስመዝገብም ከጥቂቶች ተርታ መሰለፍ ችለዋል። እነዚህም፤ በወንዶች በኩል አንጋፋው አትሌት ሻለቃ ኃይሌ ገብረስላሴ እአአ 1992 በደቡብ ኮሪያዋ ሴኡል በተዘጋጀው ቻምፒዮና በ5ሺ እና 10ሺ ሜትሮች ሁለት ድሎችን ሲያስመዘግብ፤ በተመሳሳይ ርቀት አትሌት አሰፋ መዝገቡም እአአ በ1996 አውስትራሊያ ሲድኒ ላይ በተካሄደው ቻምፒዮና የሁለት ሜዳሊያዎች ባለቤት መሆን ችሏል። በሴቶች ደግሞ አትሌት መሰረት ደፋር 3ሺ እና 5ሺ ሜትር ርቀቶች እአአ በ2002 በጃማይካዋ ኪንግስተን በተካሄደው ቻምፒዮና ሁለት ሜዳሊያዎችን ማግኘት የቻለች ብቸኛዋ ኢትዮጵያዊት አትሌት ናት።
ብርሃን ፈይሳ
አዲስ ዘመን ሐምሌ
21/2014
በ18ኛው የኦሪገን የአለም አትሌቲክስ ቻምፒዮና 4 የወርቅ፣4 የብርና 2 የነሐስ ሜዳሊያ በማስመዝገብ ከአለም ሁለተኛ ከአፍሪካ ደግሞ ቀዳሚ ሆኖ ያጠናቀቀው የኢትዮጵያ አትሌቲክስ ልኡካን ቡድን አስደሳች የአገር ቤት ጉዞውን ዛሬ ይጀምራል።
ቡድኑ ዛሬ ማክሰኞ ሀምሌ 19/2014 ከፖርትላንድ ኦሪገን ተነስቶ ወደ ኒውዮርክ ይጓዛል። ኒውዮርክ ላይ በአሜሪካ የኢትዮጵያ ኤምባሲ አመራሮች በተገኙበት አቀባበል ተደርጎለትም ወደ አገር ቤት የክብር ሽኝት ይጠብቀዋል።
ከኒውዮርክ ቆይታው በኋላም በቀጥታ ወደ አዲስ አበባ የሚበር ሲሆን ነገ ረቡዕ ሀምሌ 20/2014 ምሽት 3 ሰዓት ላይ አዲስ አበባ ይደርሳል ተብሎ ይጠበቃል።
ልዑካን ቡድኑ በቦሌ አለም አቀፍ አየር ማረፊያ ሲደርስ የእንኳን ደህና መጣችሁ አቀባበል ይደረግለታል። በስካይላይት ሆቴል አርፎ ሌሊቱን ካሳለፈ በኋላም ሀሙስ ሀምሌ 21/2014 ጠዋት በክፍት አውቶቢስ ከስካይላይት ሆቴል ወደ መስቀል አደባባይ ይጓዛል።
ከረፋድ ጀምሮም በመስቀል አደባባይ የጀግና አቀባበል ይደረግለታል። ከመስቀል አደባባይ ስነስርዓት በኋላም ለቡድኑ የምሳ ፕሮግራም በአንድነት ፓርክ ተከናውኖ የእንኳን ደህና መጣችሁ አቀባበሉ እንደሚጠናቀቅ ታውቋል።
ኢትዮጵያ በቻምፒዮናው በነበራት
ተሳትፎ ታምራት ቶላና
ጎተይቶም ገብረስላሴ ማራቶን፣
ለተሰንበት ግደይ 10ሺ፣
ጉዳፍ ጸጋይ 5ሺ
ሜትር የወርቅ ሜዳሊያ
ሲያስመዘግቡ፣ የብር ሜዳሊያዎቹን
ለሜቻ ግርማ 3ሺ
ሜትር መሰናክል፣ ሞስነት
ገረመው በማራቶን፣ ወርቅውሃ
ጌታቸው 3ሺ ሜትር
መሰናክልና ጉዳፍ ጸጋይ
1500 ሜትር አስመዝግበዋል። ሁለቱን
የነሐስ ሜዳሊያዎች ደግሞ
ዳዊት ስዩም 5ሺ
ሜትርና መቅደስ አበበ
3ሺ ሜትር መሰናክል
ማስመዝገባቸው ይታወሳል።
አዲስ ዘመን ሐምሌ 20/2014
ኢትዮጵያ የበርካታ ከዋክብት አትሌቶች ምድር ናት። በዚያ ልክ ግን አንድም የአለም ኮከብ የሆነ አትሌት የሌላቸው አገራት በብዛትም በጥራትም የሚያካሂዱት የጎዳና ላይ ውድድር በስፋት የላትም። በኢትዮጵያ ወጥ የሆነና በጥራት ደረጃም ትልቅ የሚባለው የጎዳና ላይ ውድድር ታላቁ ሩጫ በኢትዮጵያ ነው። ሌሎች የጎዳና ላይ ውድድሮች በተለያዩ አካባቢዎች ሲካሄዱ ቢስተዋልም ወጥ ሆነው ሲቀጥሉ አይታዩም። የጥራት ደረጃቸውም ጥያቄ ይነሳበታል።
በቅርብ አመት ውስጥ ተመስርቶ በጣት በሚቆጠሩ ውድድሮች ብቻ የተሻለ የጥራት ደረጃን ይዞ ብቅ ያለው “ኬር ኦድ” የጎዳና ላይ ውድድር ግን ለኢትዮጵያ የጎዳና ላይ ውድድር አንዱ እሴት የመሆን ትልቅ ተስፋ እንዳለው አሳይቷል።
ኬር ኦድ የጎዳና ላይ ሩጫ በአለም ላይ ታዋቂ በሆኑ የጉራጌና አካባቢው ኢትዮጵያውያን ተወላጅ አትሌቶች እንዲሁም ታዋቂ በሆኑ የአካባቢው ተወላጅ ሰዎች በጋራ ሆነው የመሰረቱት ውድድር ነው። ከአንድ አመት በፊት በወልቂጤ የ15 ኪሎ ሜትር የጎዳና ላይ ውድድር በማድረግ የጀመረው ኬር ኦድ የጎዳና ላይ ሩጫ ከወር በፊትም በተመሳሳይ ወልቂጤ ላይ ሁለተኛውን ውድድር በማድረግ ለበርካታ አትሌቶች የውድድር እድል መፍጠር ችሏል። ባለፈው እሁድ ደግሞ በቡታጅራ ከተማ ለመጀመሪያ ጊዜ የ10 ኪሎ ሜትር የተሳካ ውድድር ማድረግ ችሏል። በዚህም ባለፉት ሁለት ውድድሮች የነበሩ ክፍተቶችን በማረም የጥራት ደረጃውንና የሽልማት መጠኑን በማሳደግ ወደ ፊት ትልቅ ተስፋ የሚጣልበት ሆኗል።
ኬር ኦድ የሚለው ቃል ከጉራግኛ ቋንቋ የተወሰደ ሲሆን ትርጉሙም ሰላምን ማብሰር ማለት ነው። ይህን መሪ ቃል መሰረት አድርጎ በቡታጅራ በተካሄደው ውድድርም ከተለያዩ ክለቦች፤ የአትሌት ማኔጅመንቶች፤ እና በግል የሚሮጡ ከአንድ ሺ በላይ ስመ ጥርና ታዋቂ አትሌቶች ተሳትፈውበታል። ከሃያ ሺ በላይ የአካባቢው ሕዝብም ታሪካዊቷ ኦሊምፒያን አትሌት ጌጤ ዋሚ በክብር እንግድነት በተገኘችበት ውድድር ላይ ተሳታፊ ሆኗል። በድምቀትና በስኬት ለተጠናቀቀው ውድድርም የኬር ኦድ ፕሬዚዳንት አሰልጣኝ ተሰማ አብሽሮ ለቡታጅራ ህዝብ ምስጋናውን አቅርቧል።
በውድድሩ
ከ1ኛ እስከ
6ኛ የወጡ አትሌቶች
ከሰላሳ እስከ ስድስት
ሺ ብር የገንዘብ
ሽልማት ተበርክቶላቸዋል። የ10
ኪሎ ሜትር ውድድሩን
በወንዶች ሀለፎም ተስፋዬ
ቀዳሚ ሆኖ ሲያጠናቅቅ
ጀምቤሳ ደበሌ፣ ተሰማ
መኮንን፣ ምትኩ አያሌው፣
አብራራው ምስጋናውና ሀብታሙ
ብርሌው ተከታዮቹን ደረጃዎች
ይዘው ማጠናቀቅ ችለዋል።
በሴቶች መካከል የተካሄደውን
ተመሳሳይ ፉክክር ደግሞ
የኔነሽ ሽመክት ቀዳሚ
በመሆን አጠናቃለች። እቴነሽ
አላምረው፣ ዘውዲቱ አደራው፣
ጥሩዬ መስፍን፣ ሰናይት
ጌታቸውና አለምገነት ሞላ
ተከታትለው በመግባት የገንዘብ
ሽልማቱን እንደየደረጃቸው ተቀብለዋል።
ቦጋለ አበበ
አዲስ ዘመን ሐምሌ 20/2014
18ኛው የአለም አትሌቲክስ ቻምፒዮና ከአስራ አንድ ቀናት በኋላ ትናንት በኦሪገን ሲጠናቀቅ ኢትዮጵያ በ4ወርቅ፣4ብርና 2 ነሐስ ሜዳሊያዎች አሜሪካን ተከትላ ከአለም ሁለተኛ ከአፍሪካ ደግሞ ቀዳሚ ሆና አጠናቃለች። አንጸባራቂ ድል በውድድሩ ያስመዘገበችው ኢትዮጵያ በውድድሩ ታሪክ ትልቁን ስኬት ተጎናጽፋለች። ባልተጠበቁ ርቀቶች ጭምር የተለያዩ ስኬቶችን ማግኘት የቻለችው ኢትዮጵያ ድል በተለመደባቸው የወንዶች 10 እና 5ሺ ሜትር አንድም ሜዳሊያ ማስመዝገብ አልቻለችም። በነዚህ ርቀቶች የተለመዱ ድሎች መመዝገብ አለመቻላቸው የበለጠ አንጸባራቂ ድል እንዳይመዘገብ ማድረጉም የስፖርት ቤተሰቡ መነጋገሪያ ሆኗል።
ኢትዮጵያ በተለይም በቻምፒዮናው ሁለተኛ ቀን ውሎ በ10ሺ ሜትር የርቀቱ ኮከብ አትሌቶቿ ሜዳሊያ ውስጥ መግባት አለመቻላቸው የሚያስቆጭ ቢሆንም ትናንት በውድድሩ ፍጻሜ እለት በተካሄደው የ5ሺ ሜትር ውድድር ይካካሳል የሚል ተስፋ ነበር። ያም ሆኖ ኢትዮጵያውያኑን የርቀቱ ኮከብ አትሌቶችን ጨምሮ ሌሎች በርካታ አትሌቶች ደካማ አቋም አሳይተዋል። ይህም ባለፉት ሁለት ቻምፒዮናዎች ኢትዮጵያ በወርቅ የደመቀችበት የርቀቱ ክብር ዳግም ፊቱን እንዲያዞር አድርጎታል።
ኢትዮጵያ በ5ሺ ሜትር ሴቶች ውድድር በአለም ቻምፒዮና መድረክ ያላትን የአለም ቀዳሚ ስኬት በወንዶች የላትም። በሴቶች ያላትን የስኬት የበላይነት ከትናንት በስቲያም በኦሪገን መድገሟ ይታወቃል። እ.ኤ.አ በ1991 ቶኪዮ የአለም ቻምፒዮና ላይ በፊጣ ባይሳ የብር ሜዳሊያ የተጀመረው የኢትዮጵያ የርቀቱ ስኬት ወደ ወርቅ ለመሸጋገር ብዙ ጊዜ ፈጅቷል። ራሱ ፊጣ ባይሳን ጨምሮ እንደ ጀግናው አትሌት ሀይሌ ገብረስላሴ፣ ስለሺ ስህን፣ ሚሊዮን ወልዴና ሌሎችም ታሪካዊ አትሌቶች በሩጫው አለም የተለያዩ ርቀቶች መንገስ ቢችሉም ኢትዮጵያን በ5ሺ ሜትር ወደ ወርቅ ሜዳሊያ ማሸጋገር አልቻሉም። እ.ኤ.አ 2003 ሴንት ዴኒስ ላይ በነሐስ ሜዳሊያ የርቀቱን ክብር ያሟሸው የምንጊዜም የረጅም ርቀት ምርጥ አትሌት ቀነኒሳ በቀለ እ.ኤ.አ 2009 በርሊን ቻምፒዮና ላይ የርቀቱን የወርቅ ሜዳሊያ ታሪክ አንድ ብሎ ጀምሯል።
ከዚያ በኋላ ግን አልደገመም። ኢትዮጵያም በርቀቱ ዳግም ወደ ወርቅ ሜዳሊያ ክብር ለመመለስ እ.ኤ.አ የ2017ቱን የለንደን ቻምፒዮና መጠበቅ ነበረባት። ከዚያ በፊት በነበሩ ቻምፒዮናዎች በዘመናቸው የርቀቱ ፈርጥ የሆኑ እንደ ሃጎስ ገብረህይወት አይነት አትሌቶችም ከብርና ከነሐስ የዘለለ ሜዳሊያ ማስመዝገብ አልቻሉም። ለንደን ላይ በወቅቱ ቁጥር አንድ የነበረውን ፋራህን በአገሩና በደጋፊው ፊት በማሸነፍ ወርቅ ያጠለቀው ድንቅ ኢትዮጵያዊ አትሌት  ሙክታር ኢድሪስ ግን በቀጣዩም ቻምፒዮና 2019 ዶሃ ላይ ዳግም በወርቅ የደመቀበትን ታሪክ አኑሯል። ዛሬ ግን ይህ ታሪክ ሳይቀጥል ቀርቷል።
የርቀቱ ከዋክብት የሆኑ የአለምና የኦሊምፒክ ቻምፒዮኖች ጭምር እጅግ ደካማ አቋም ባሳዩበት ውድድር አዲስ ቻምፒዮን ብቅ ብሏል። ታላላቆቹም አትሌቶች ለትንሿ አገር ኖርዌይ ወጣት አትሌት ጃኮብ ኢንግብሪግስተን ክብሩን አሳልፈው ሰጥተዋል። ኬንያዊው ጃኮብ ክሮፕና ዩጋንዳዊው ኦስካር ቼሊሞ ታላላቆቹ የርቀቱ ፈርጦች በሙቀት በተፈተኑበት ውድድር ብርና ነሐስ አምጥተዋል። የርቀቱም የአፍሪካውያን ዙፋን ተገርስሶ ከሁለት ቻምፒዮናዎች በኋላ ዳግም ወደ አውሮፓ አምርቷል።
ኢትዮጵያ ከዚህ ቀደም በርቀቱ 3ወርቅ፣ 6 ብርና 4 ነሐስ አስመዝግባለች። ትውልደ ሶማሊያዊው የእንግሊዝ አትሌት ሞሐመድ ፋራህ እ.ኤ.አ ከ2011 እስከ 2015 ድረስ በተከታታይ ቻምፒዮናዎች ወርቅ ያጠለቀ አትሌት ብቻ ሳይሆን በርቀቱ ሦስት ጊዜ በማሸነፍም የሚስተካከለው የለም። ፋራህ በርቀቱ አንድ የብር ሜዳሊያ ያጠለቀበት ታሪክም አለው። እሱን ተከትሎ ኬንያዊው አትሌት ኢስማኤል ኪሩይ ሁለት ወርቆችን በማሸነፍ የሚጠቀስ ሲሆን ኢትዮጵያዊው ሙክታር ኢድሪስ ባለፉት ሁለት ቻምፒዮናዎች ይህን ታሪክ የሚጋራበትን ድል ማስመዝገቡ ይታወቃል።
ኬንያ በርቀቱ በወርቅ ሜዳሊያ ብቻ ሰባት ጊዜ በማሸነፍ የአለም እጅግ ስኬታማዋ አገር ነች። የቻምፒዮናው ክብረወሰንም በኬንያዊው ድንቅ አትሌት ኢሉድ ኪፕቾጌ እ.ኤ.አ 2003 ሴንት ዴኒስ ላይ 14:26:72 የተያዘ ሲሆን እስካሁንም የሚደፍረው አልተገኘም።
ቦጋለ አበበ
አዲስ ዘመን ሐምሌ 18/2014
ባለፉት ዓመታት እየደበዘዘ የመጣው የኢትዮ ጵያውያን አትሌቶች የቡድን ሥራ ትናንት በተጠናቀቀው የኦሪገን የዓለም አትሌቲክስ ሻምፒዮና ማገገሙ በብዙ አጋጣሚዎች ተስተውሏል። በተለይም ትናንት ሌሊት በተካሄደው የሴቶች 5ሺ ሜትር ፍጻሜ የኢትዮጵያውያን አትሌቶች የቡድን ሥራ በእጅጉ ጎልቶ ታይቷል። ከራስ ክብርና ጥቅም በላይ አገርን ማስቀደም ለተሰንበት ግደይ ራሷን ሰውታ ኢትዮጵያ ወርቅና ነሐስ እንድታጠልቅ በማድረግ ጎልቶ ወጥቷል። እሷም ከድሉ በኋላ ዓላማዋ የቡድን ሥራውን ማገዝ እንደነበር ተናግራለች።
ከሌሎች ውድድሮች በተለየ ኢትዮጵያ በዓለም ሻምፒዮና የሴቶች 5ሺ ሜትር ውድድር በስኬት የሚስተካከላት ሀገር የለም። አራት ወርቅ፣ሁለት ብር ስድስት ነሐስ ከዚህ ቀደም በርቀቱ የሰበሰበችው የሜዳሊያ ብዛት ሲሆን ከዓለምም ቀዳሚ ያደርጋታል። ዛሬም በዚህ የሜዳሊያ ስብስብ ላይ ኢትዮጵያ ተጨማሪ የወርቅና የነሐስ ሜዳሊያ ወደ ካዝናዋ አስገብታለች።
አስደናቂዎቹ አትሌቶች ጉዳፍ ጸጋይና ዳዊት ስዩም ሜዳሊያዎቹን በኢትዮጵያ ሰማይ ጸሐይ ሳይወጣና የማለዳ ወፎች ሳይዘምሩ በርቀቱ የዓለም ሻምፒዮና ታሪክ የውድድሩ ፈርጦች መፍለቂያ ለሆነችው ሀገር ገቢ አድርገዋል። የዚሁ የኦሪገን ሻምፒዮና የ1500 ሜትር የብር ሜዳሊያ ባለቤቷ ጉዳፍ የወርቃማ ሻምፒዮኖችን ዓለም በተቀላቀለችበት ውድድር የ10ሺ ሜትር ሻምፒዮኗ ለተሰንበት ግደይ ትልቅ የቡድን ስራ ብትሠራም ሜዳሊያ ውስጥ መግባት አለመቻሏ የሚቆጭ ነበር።
በዚህም ኢትዮጵያ ለጥቂት አረንጓዴው ጎርፍ አምልጧታል።”የገባነው ለቡድን ሥራ ተነጋግረን ነው ከ6ኛ ዙር በኋላ ለማፍጠን ተስማማን በ1500 ሜትር ወርቅ ያጣሁትን በ5000 ሜትር ተካስኩ፣ ያጠለኩት ወርቅ መታሰቢያነቱ ለጠንካራዋ እናቴ እንዲሁም ለጠንካራው አሰልጣኜ ህሉፍ ይሁንልኝ” በማለት ጉዳፍ በስፍራው ለነበሩ መገናኛ ብዙኃን ተናግራለች።
በዓለም ሻምፒዮና የሴቶች 5ሺ ሜትር ታሪክ ኢትዮጵያውያን አትሌቶች ከዚህ ቀደም በሁለት አጋጣሚዎች የአረንጓዴውን ጎርፍ ታሪክ ሠርተዋል። እኤአ 2005 ሄልሲንኪ ላይ ጥሩነሽ ዲባባ፣መሰረት ደፋር፣እጅጋየሁ ዲባባና መሰለች መልካሙ ከአንድ እስከ አራት ተከታትለው የገቡበት ትልቅ ታሪክ አይዘነጋም። እኤአ በ2015 የቤጂንግ ሻምፒዮናም አልማዝ አያና፣ሰንበሬ ተፈሪና ገንዘቤ ዲባባ ከአንድ እስከ ሶስት ተከታትለው በመግባት ተመሳሳይ ታሪክ ተጋርተዋል።
ኢትዮጵያ እንደ አጠቃላይ በሴቶች የርቀቱ ንግሥናዋ ዘንድሮም ተጠናክሮ ቀጠለ እንጂ የሚደፍረው አልተገኘም። ለዚህም ጀግናዋ የርቀቱ ፈርጥ አትሌት መሠረት ደፋር የአንበሳውን ድርሻ ትወስዳለች። መሰረት በታሪክም በርቀቱ ሁለት ወርቅ፣ሁለት ብርና አንድ ነሐስ በማጥለቅ የሴቶቹን ታሪክ በፊት አውራሪነት ትመራለች። ኬንያዊቷ ቪቪያን ቼሪዮት ሁለት ወርቅና አንድ ብር፣ታሪካዊቷ ሮማንያዊት አትሌት ገብርኤል ዛቦና ጥሩነሽ ዲባባ ሁለት ወርቆችን በማጥለቅ የሚጠቀሱ አትሌቶች ቢሆኑም እንደ መሠረት ደፋር በአምስት ውድድሮች የሜዳሊያ ሽልማት ለመቀበል ወደ መድረኩ አምስት ጊዜ የወጣ አትሌት ማግኘት አይቻልም።
በዓለም ሻምፒዮና ከአርባ በላይ ዓመታት ታሪክ የረጅም ርቀት የምንጊዜም ምርጧ አትሌት ጥሩነሽ ዲባባ እኤአ በ2005 የሄልሲንኪ ሻምፒዮና በ10ና 5ሺ ሜትር ጥምር ወርቆችን በማጥለቅ ብቸኛዋ ነች። 14:26:72 የሻምፒዮናው ክብረወሰን ሲሆን ባለፈው የዶሃ ሻምፒዮና በኬንያዊቷ ሔለን ኦቢሪ ነበር የተሰበረው። የወንዶቹም የርቀቱ የሻምፒዮና ክብረወሰን እኤአ በ2003 በድንቁ ኬንያዊ የማራቶን አትሌት ኢሉድ ኪፕቾጌ በ12:52:79 የተያዘ ነው። አትሌቶች በዓለም ሻምፒዮና በርቀቱ የሚያደርጉት ታክቲክ የበዛበት ፉክክርና የአሯሯጮች አለመኖር በሁለቱም ጾታ የተመዘገቡ የሻምፒዮናው ክብረወሰኖችን በአንድም አጋጣሚ የሚስተካከል ወይም የተሻለ ሰዓት እንዳይመዘገብ ማድረጉ ይታመናል።
ቦጋለ አበበ
አዲስ ዘመን ሐምሌ 18/2014
18ኛው የኦሪገን የዓለም አትሌቲክስ ቻምፒዮና ነገ ፍጻሜ ከማግኘቱ አስቀድሞ ዛሬ ሌሊት 10:25 ላይ አንድ አጓጊ ፉክክር ይጠበቃል። ይህ ፉክክር የሴቶች 5ሺ ሜትር ነው። በዚህ ውድድር አዲስ የዓለም ቻምፒዮን ብቅ እንደሚልም ብዙዎች ግምታቸውን አስቀምጠዋል። የርቀቱ አዲስ የዓለም ቻምፒዮን የመሆን ዕድሉም ከኢትዮጵያውያን ሦስት ኮከብ አትሌቶች የዘለለ እንደማይሆን ተገምቷል።
ያለፉትን ሁለት ቻምፒዮናዎች በርቀቱ ወርቅ ያጠለቀችው ኬንያዊቷ አትሌት ሄለን ኦቢሪ ኦሪገን ላይ በ10ሺ ሜትር ላይ ትኩረት ለማድረግ በመምረጧ በ5ሺ ሜትር አትሳተፍም። በኢትዮጵያም በኩል የርቀቱ የቀድሞ ቻምፒዮን አልማዝ አያና ኦሪገን አትገኝም። የርቀቱ የዓለምና የኦሊምፒክ ቻምፒዮን የሆነችው ትውልደ ኢትዮጵያዊቷ የኔዘርላንድስ አትሌት ሲፈን ሃሰንም በ10ሺ ሜትር ያሳየችው ደካማ አቋም ዘንድሮ ትኩረት ውስጥ እንዳትገባ አድርጓታል። ይህም በዚህ የውድድር አመት በርቀቱ ነጥረው የወጡ ወጣት አትሌቶች ወደ ቻምፒዮንነት ክብር እንዲመጡ ገፊ ምክንያት ተደርጎ ተወስዷል።
በውድድር አመቱ ድንቅ አቋምና ፈጣን ሰዓቶችን ያስመዘገቡት ደግሞ ሦስት እንቁና የወቅቱ የርቀቱ ኮከብ ኢትዮጵያውያን አትሌቶች ናቸው። ከሳምንት በፊት በ10ሺ ሜትር ወርቅ ያጠለቀችው ለተሰንበት ግደይ፣ ከቀናት በፊት በ1500 ሜትር በብር ሜዳሊያ ያጌጠችው ጉዳፍ ጸጋይ፣ ትኩስ ጉልበት ይዛ የዛሬውን የፍጻሜ ውድድር የምትጠባበቀው ዳዊት ስዩም የዓለም ትኩረት ናቸው። ሦስቱም አትሌቶች ማጣሪያውን በድንቅ ብቃት አልፈው ለዛሬው ፍጻሜ ቀርበዋል።
በዚህ የውድድር አመት በ5ሺ ሜትር ዩጂን ዳይመንድሊግ ላይ እጅጋየሁ ታዬን ተከትላ ሁለተኛ ሆና ያጠናቀቀችው የርቀቱ ባለክብረወሰን ለተሰንበት፣ ከወር በፊትም በኦስሎ ዳይመንድሊግ ዛሬ አብረዋት የሚፋለሙት የአገሯን ልጆች ዳዊት ስዩምና ጉዳፍ ጸጋይን ተከትላ ሦስተኛ ሆና ማጠናቀቋ ይታወሳል። ይህ ሲታይ ለተሰንበት ከሦስቱ ኢትዮጵያውያን አንጻር አነስ ያለ ስኬት ነው። ይሁን እንጂ የዛሬው ውድድር ዳይመንድሊግ አይደለም። ለተሰንበትም ከአመት በፊት የምናውቃት አትሌት አይደለችም። የቻምፒዮኖቹን ዓለም ከሳምንት በፊት ተቀላቅላ በትልልቅ ውድድሮች እንዴት ማሸነፍ እንደምትችል በቂ ልምድ አካብታለች። የርቀቱ ባለክብረወሰን መሆኗም መዘንጋት የለበትም። ይህም በቻምፒዮናው ጥምር ወርቅ የማጥለቅ ህልሟን እውን ለማድረግ ትክክለኛው ቀን ዛሬ እንደሆነ ማሳያ ነው።
በ1500 ሜትር ከቀናት በፊት ብር ያጠለቀችው ጉዳፍ ጸጋይ ቶኪዮ ኦሊምፒክ ላይ በ5ሺ ሜትር የነሐስ ሜዳሊያ አሸንፋለች። የቤልግሬዱ የዓለም የቤት ውስጥ ቻምፒዮና ወርቅ ያጠለቀችው ጉዳፍ ከቤት ውጪ ቻምፒዮናዎች የወርቅ ሜዳሊያ ህልሟና ጥረቷ የሚሳካበት ትክክለኛው ቀን ዛሬ የሚሆንበት ዕድል ጠባብ አይደለም። ጉዳፍን በዚህ ርቀት ከለተሰንበት የሚለያት አንድ ነገር አለ። ጉዳፍ በርቀቱ እንደለተሰንበት ልምድ ያላት አትሌት ስትሆን የ1500 ሜትር ተወዳዳሪ መሆኗ የተሻለ ተጠቃሚ ያደርጋታል ተብሎ ይታመናል። በብዙ አጋጣሚዎች ለመታዘብ እንደተቻለው የ1500 ሜትር ተወዳዳሪዎች ወደ 5ሺ ሜትር ሲመጡ በአጨራረስ ብቃት ከሌሎች በተለየ የተሻሉ ናቸው።
ከጉዳፍ ጋር በተመሳሳይ ሌላኛዋ ድንቅ አትሌት ዳዊት ስዩም መነሻዋ
1500 ሜትር ቢሆንም በዚህ አመት ወደ 5ሺ ሜትር መጥታ ስኬታማ መሆኗን አስመስክራለች። ዳዊት ባለፈው የኦስሎ ዳይመንድሊግ ለተሰንበትንና ጉዳፍን በድንቅ የአጨራረስ ብቃት ማሸነፏ እዚህ ጋር ሲታወስ ዛሬ የርቀቱ አዲስ ቻምፒዮን ልትሆን እንደምትችል ፍንጭ ይሰጣል።
እነዚህ ሦስት ድንቅ ኢትዮጵያውያን አትሌቶች ወረቀት ላይ ብቻ ሳይሆን በተግባር የርቀቱ የወቅቱ ፈርጦች ናቸው። ውድድሩ ላይ አንዳች ነገር ካልተፈጠረም ወርቁ ከነዚህ እንስቶች እጅ የሚወጣበት ዕድል ዝቅተኛ ነው። እንዲያውም ሦስቱም ሜዳሊያዎች በነዚህ ከዋክብቶች እጅ አስቀድመው ወድቀዋል ቢባል ማጋነን አይሆንም። ይህም ኢትዮጵያን በዚህ ቻምፒዮና ወደ ላቀ ስኬት ከማሸጋገሩ ባሻገር የአረንጓዴውን ጎርፍ ታሪክ እንዲደግሙ ሊያደርጋቸው ይችላል።
እነዚህ አትሌቶች ሦስቱንም ሜዳሊያ ከጠቀለሉም በዓለም ቻምፒዮና የርቀቱ ታሪክ ለሦስተኛ ጊዜ የሚመዘገብ ይሆናል። በዓለም ቻምፒዮና የሴቶች 5ሺ ሜትር ታሪክ ኢትዮጵያውያን አትሌቶች ከዚህ ቀደም በሁለት አጋጣሚ አረንጓዴውን ጎርፍ አሳይተዋል። እኤአ 2005 ሄልሲንኪ ላይ ጥሩነሽ ዲባባ፣ መሠረት ደፋር፣ እጅጋየሁ ዲባባና መሰለች መልካሙ ከአንድ እስከ አራት ተከታትለው የገቡበት ትልቅ ታሪክ አይዘነጋም። እኤአ በ2015 የቤጂንግ ቻምፒዮናም አልማዝ አያና፣ሰንበሬ ተፈሪና ገንዘቤ ዲባባ ከአንድ እስከ ሦስት ተከታትለው በመግባት ተመሳሳይ ታሪክ ተጋርተዋል። ዘንድሮስ? የዛሬ ሌሊቱ ፍልሚያ መልስ ይኖረዋል።
ቦጋለ አበበ
አዲስ ዘመን ሐምሌ
16/2015
በመም ላይ ሩጫዎች ፈታኝ ከሆኑትና ጽናትን ከሚጠይቁ ውድድሮች መካከል የ3ሺ ሜትር መሰናክል አንዱ ነው፡፡ በዚህ ርቀት የሚወዳደሩ አትሌቶች በአጠቃላይ 28 መሰናክሎችንና 7 ውሃማ ስፍራዎችን ከሚሮጡበት ፍጥነት ጋር አጣጥመው በቴክኒክና በብልሃት ፈተናውን ማለፍ ይጠበቅባቸዋል፡፡ በዚህ ውድድር ከዓለም ኬንያ የተሻለ ስኬትን ማስመዝገብ የቻለች አገር ብቻ ሳትሆን እንደ ባህልም አድርጋ ለበርካታ ዓመታት ዘልቃለች፡፡ ኦሊምፒክን ጨምሮ በዓለም አትሌቲክስ ቻምፒዮናዎች በሁለቱም ጾታ ሜዳሊያዎችን በመሰብሰብም ኬንያን የሚስተካከል የለም፡፡ በአንጻሩ በረጅም ርቀትና በማራቶን ውድድሮች የምንጊዜም ቀንደኛ ተፎካካሪዋ ኢትዮጵያ በዚህ ርቀት እምብዛም የሚነሳ ድልና ስኬት የላትም፡፡
ከጥቂት ዓመታት በፊት በዚህ ርቀት የኢትዮጵያ የድል ብቻም ሳይሆን የተሳትፎ ታሪኳም ጠንካራ የማይባል ነበር፡፡ ከቅርብ ዓመታት ወዲህ ግን ኢትዮጵያ ከተሳትፎ አልፋ በድንቅ አትልቶቿ ትልልቅ ውጤቶችን ማስመዝገብ እየቻለች ትገኛለች፡፡ በኦሊምፒክ መድረክ አንጋፋው አትሌት ሻምበል እሸቱ ቱራ በርቀቱ የነሐስ ሜዳሊያ በማስመዝገብ ፈር ቀዳጅ ቢሆንም የእሱን ፋና ተከትሎ ውጤት የሚያስመዘግብ አትሌት ለማግኘት ኢትዮጵያ በርካታ ዓመታትን ታግሳለች፡፡ በዓለም አትሌቲክስ ቻምፒዮናም ይሁን በኦሊምፒክ መድረክ ከእሸቱ በኋላ በርቀቱ ለኢትዮጵያ ሜዳሊያ ያስመዘገበችው አትሌት ሶፊያ አሰፋ ናት፡፡ በዓለም ቻምፒዮና በዚህ ርቀት የሴቶች ውድድር መካሄድ የጀመረው ከወንዶቹ እጅግ ዘግይቶ እኤአ ከ2005 ሄልሲንኪ አንስቶ ነው፡፡ ሶፊያም ለአገሯ ቀዳሚ የሆነውን የነሐስ ሜዳሊያ እአአ በ2013ቱ የሞስኮ ቻምፒዮና ላይ ነበር ያስመዘገበችው፡፡ ከዚያም በፊት እኤአ በ2010 የለንደን ኦሊምፒክ የብር ሜዳሊያ ማጥለቋ አይዘነጋም፡፡
በወንዶች ረገድ በአትሌት ለሜቻ ግርማ ባለፈው የዓለም ቻምፒዮና ዶሃ ላይ የመጀመሪያውን የብር ሜዳሊያ ከተመዘገበ በኋላ ግን ኢትዮጵያ በርቀቱ በተለያዩ መድረኮች ወደ ስኬት እየተሸጋገረች ትገኛለች፡፡ ለሜቻ ከዶሃ በኋላ በቶኪዮ ኦሊምፒክም ተመሳሳይ የብር ሜዳሊያ ለማጥለቅ አልተቸገረም፡፡ በኦሪገን እየተካሄደ በሚገኘው 18ኛው የዓለም አትሌቲክስ ቻምፒዮናም ከቀናት በፊት የብር ሜዳሊያ ከማጥለቅ ያቆመው አልነበረም፡፡
ከተጀመረ አንድ ሳምንት ያስቆጠረው የኦሪጎኑ የዓለም ቻምፒዮና ኢትዮጵያውያን በርካታ ታሪኮችን የቀየሩ ድሎችን ባለፉት ቀናት ሲያስመዘግቡ በሴቶች 3ሺ ሜትር መሰናክልም ትናንት ማለዳ በርቀቱ አዲስ ታሪክ ተመዝግቧል፡፡ ይህም በርቀቱ ኢትዮጵያ በአንድ ቻምፒዮና በሁለቱም ፆታ ሦስት ሜዳሊያዎችን እንድትሰበስብ በማድረግ ከተሳትፎ ወደ ውጤት ያሸጋገራት ሆኗል፡፡
ድንቅ ፉክክር በታየበት ውድድር ኢትዮጵያ በዓለም ቻምፒዮና በታሪክ የመጀመሪያውን የብር ሜዳሊያ በአትሌት ወርቅውሃ ጌታቸው አማካኝነት ማሳካት ችላለች፡፡ በውድድሩ የነሐስ ሜዳሊያውም በአትሌት መቅደስ አበበ የኢትዮጵያ ሆኗል፡፡ አስደናቂውን ፉክክር በድንቅ ብቃት የተወጡት ሁለቱ ኢትዮጵያውያን አትሌቶች ከዚህ የበለጠ ታሪክ መሥራት እንደሚችሉ አሳይተዋል።
ወርቅውሃ ለጥቂት የወርቅ ሜዳሊያው ቢያመልጣትም የቻምፒዮናውና የኢትዮጵያ የርቀቱ ክብረወሰን የተሻሻለበትን እልህ አስጨራሽ ፉክክር 8:54:61 ሰዓት አጠናቃ የመጀመሪያውን ብር ማስመዝገብ ችላለች። ወርቅውሃ በቶኪዮ ኦሊምፒክ በደረሰባት መጉላላትና በውድድሩ ባለመሳተፏ ምክንያት እንደአገር ሜዳሊያ መታጣቱ ብዙዎችን ያስቆጨ እንደነበር ይታወሳል፡፡
ሌላኛዋ ጀግና አትሌት መቅደስ አበበ በበኩሏ በ8:56:08 በኦሪገኑ ቻምፒዮና ለኢትዮጵያ የመጀመሪያውን የነሐስ ሜዳሊያ ስታስመዘግብ የሶፊያ አሰፋን ክብረወሰን ተጋርታለች። በቶኪዮ ኦሊምፒክ አራተኛ ሆና ውድድሯን የፈጸመችው መቅደስ ኦሪጎን ላይ ያስመዘገበችው ሰዓት የግሏ ምርጥ ሰዓት ሆኖ ተመዝግቦላታል፡፡ ወጣቷ አትሌት እአአ 2019 በሞሮኮዋ ራባት በተካሄደው የመላ አፍሪካ ጨዋታዎች የወርቅ ሜዳሊያ ማጥለቋ ይታወሳል፡፡
በውድድሩ ትውልደ ኬንያዊቷ የካዛኪስታን አትሌት ኖራህ ጄሩቶ በ8:53:02 ሰዓት ትንሿን የመካከለኛው ምሥራቅ አገር የወርቁ ተቋዳሽ አድርጋታለች። ያስመዘገበችው ሰዓትም በጥቂት ሰከንዶች ብቻ ዘግይቶ በርቀቱ የዓለም ሦስተኛው ፈጣን ሰዓት፤ በዓለም አትሌቲክስ ቻምፒዮና ደግሞ ቀዳሚው ፈጣን ሰዓት በመሆን ተመዝግቦላታል፡፡
በዚህ ርቀት ከዚህ ቀደም እምብዛም የማይታወቁት ኢትዮጵያውያን ውጤታማ ብቻም ሳይሆኑ የርቀቱ ስኬታማና አስፈሪ ተፎካካሪ መሆናቸውን አስመስክረዋል፡፡ የወርቅ ሜዳሊያ ስላልተመዘገበ ጠንካራ ተፎካካሪ ተብሎ ይገለፅ እንጂ ኢትዮጵያውያን ከምንም ተነስተው በርቀቱ በጥቂት ዓመታት የውጤት አብዮት ላይ እንደሚገኙ በሁለቱም ፆታ የተመዘገቡ ሜዳሊያዎች ማሳያ ናቸው፡፡ በትናንት ማለዳው ውድድር ድል የቀናት ካዛኪስታናዊቷ ጄሩቶም፣ ኢትዮጵያውያኑ አትሌቶች ከፍተኛ ስጋቷ እንደነበሩ በመግለፅ ምስክርነቷን ሰጥታለች፡፡ ‹‹ከመነሻውም የፈራኋቸው ኢትዮጵያውያን አትሌቶችን ነበር፤ እነሱ ቻምፒዮኖች በመሆናቸው አስፈርተውኛል፡፡ ፉክክሩ ከባድ ቢሆንም አሸናፊ ሆኛለሁ›› በማለትም ተናግራለች፡፡
ብርሃን ፈይሳ
አዲስ ዘመን ሐምሌ 15/2014
የወንዶች 10ሺ ሜትር የአለም
ቻምፒዮና
ድል
ከ11
አመታት
በኋላም
ወደ
ቤቱ
መመለስ
አልቻለም።
ኢትዮጵያውያን
አትሌቶች
በጀግኖቹ
አትሌቶች
ኃይሌ
ገብረስላሴና
ቀነኒሳ
በቀለ
ተከታታይ
አራት
ቻምፒዮናዎች
የበላይነት
ተይዞ
የቆየው
የርቀቱ
የበላይነት
እኤአ
በ2011
የዴጉ
ቻምፒዮናም
ባልተጠበቀው
ድንቅ
አትሌት
ኢብራሂም
ጀይላን
ቀጥሎ
ነበር።
ኢብራሂም
አለም
ምንጊዜም
በማይረሳው
ድንቅ
የአጨራረስ
ብቃት
እንግሊዛዊውን
አትሌት
ሞ
ፋራህን
ካሸነፈ
ወዲህ
ግን
ኢትዮጵያውያን
ባለፉት
አራት
ቻምፒዮናዎች
የርቀቱን
ክብር
ደግመው
ወደ
ቤቱ
ማምጣት
አልቻሉም።
በኦሪገን እየተካሄደ በሚገኘው የአለም ቻምፒዮና ኢትዮጵያ በርቀቱ ካሏት ድንቅ ድንቅ አትሌቶች አኳያ ለአምስተኛ ጊዜ ድሉ ከእጃቸው ይወጣል ብሎ የገመተ አልነበረም። በተለይም ከአመት በፊት በቶኪዮ ኦሊምፒክ በርቀቱ አስደናቂ ብቃት አሳይቶ ወርቅ ያጠለቀው ወጣቱ ባለተሰጥኦ አትሌት ሰለሞን ባረጋ በዚህ የአለም ቻምፒዮና ድሉን ይደግማል ተብሎ ተስፋ ተጥሎበት ነበር። ይሁን እንጂ በርቀቱ አስፈሪ ተፎካካሪ ከመሆን አልፈው ውጤታማ እየሆኑ የሚገኙት ዩጋንዳውያን አትሌቶች የኢትዮጵያውያኑን ተስፋ ከንቱ አድርገውታል። ኢትዮጵያውያን አትሌቶች የተሻለ አቅምና ብቃት እያላቸው በብዙ ምክንያቶች ድሉን ማሳካት አለመቻላቸውም እየተመዘገበ ከሚገኘው አስደናቂ ውጤት ጎን ለጎን ብዙዎችን አስቆጭቷል።
በአንጻሩ በቶኪዮ
ኦሊምፒክ
በርቀቱ
የገጠማቸውን
ሽንፈት
መርምረውና
ድክመቶቻቸውን
አርመው
የመጡት
ዩጋንዳውያን
ጠንካራ
ስራቸው
በውጤት
ክሷቸዋል፣የዘሩትንም
አጭደዋል።
ለሁለተኛ
ጊዜ
የርቀቱ
ቻምፒዮን
መሆኑን
ባለፈው
እሁድ
ምሽት
ኦሪገን
ላይ
ያረጋገጠው
የርቀቱ
ባለክብረወሰን
ዩጋንዳዊው
ጆሽዋ
ቺፕቴጌ
በአገሩ
ልጆች
ጠንካራ
የቡድን
ስራ
ታግዞ
በኦሊምፒክ
የነበረውን
ስህተት
አርሞና
በታክቲክ
በስሎ
ለድል
በቅቷል።
ዩጋንዳውያን ከቶኪዮ
ኦሊምፒክ
በኋላ
አመቱን
ሙሉ
ከሌሎች
ውድድሮች
ታቅበው
በራቸውን
በመዝጋት
ሲዘጋጁ
ቆይተዋል።
ቶኪዮ
ላይ
የነበራቸውን
የታክቲክ
ድክመት
በተንቀሳቃሽ
ምስል
ደጋግመው
በማጤን
ክፍተቶችን
ለመሙላት
ጠንካራ
ስራ
ሰርተዋል።
ይህንን
ጥረትም
በቡድን
ስራ
አጅበውት
ታይተዋል።
በአንጻሩ
ኢትዮጵያውያን
ደካማ
የቡድን
ስራና
ከልክ
ያለፈ
በራስ
መተማመን
ወይም
ለተፎካካሪያቸው
የሰጡት
አነስተኛ
ግምት
ዋጋ
አስከፍሏቸዋል።
ዩጋንዳውያኑ የነበረባቸው
ድክመት
ላይ
ጠንካራ
ስራ
ሰርተው
እንደሚመጡ
ኢትዮጵያውያኑ
አሰልጣኞችም
ሆኑ
አትሌቶቹ
ከግምት
በማስገባት
ዝግጅታቸውን
በዚያ
መልኩ
ማድረግ
ነበረባቸው።
ይህ
ግን
አልሆነም።
ዩጋንዳውያን
በተለይም
ቻምፒዮኑ
ጆሽዋ
ቺፕቴጌ
ቶኪዮ
ላይ
የነበረውን
ድክመት
ከማረም
ባሻገር
ብቃቱን
አሳድጎ
ተገኝቷል።
ኢትዮጵያውያኑ
በተለይም
ሰለሞን
ግን
ቶኪዮ
ላይ
የነበረውን
ብቃት
አሳድጎ
አልታየም።
ይህም
ድክመት
ውድድሩ
ላይ
ዩጋንዳዎች
መጠንከራቸው
ከታወቀ
ወደ
ታክቲክ
ፍልሚያ
ተቀይሮ
ኢትዮጵያውያኑን
ለድል
የማብቃት
እድሉ
ጠባብ
አልነበረም።
ሆኖም
ኢትዮጵያውያን
ቶኪዮ
ላይ
ይዘው
የቀረቡትን
ተመሳሳይ
ታክቲክ
ኦሪገን
ላይ
መድገማቸው
ወርቁ
ቢቀር
ቢያንስ
ሜዳሊያ
ውስጥ
መግባት
የሚችሉበትን
እድል
አምክኗል።
ዩጋንዳዎች
ደግሞ
ኢትዮጵያውያኑ
ቶኪዮ
ላይ
ለተጠቀሙት
ታክቲክ
ጊዜ
ሰጥተው
ተዘጋጅተውበታል።
በአንድ
ውድድር
ላይ
የተገበሩትን
ታክቲክ
በሌላኛው
ላይ
መቀየር
ለተፎካካሪ
ተገማች
እንደማያደርግ
ሁሉ
ወቅታዊ
ብቃቱ
የተሻለ
የሆነን
አትሌት
እቅድ
ማምከን
እንደሚችል
ለማንም
ግልጽ
ነው።
ለዚህም
ጀግናው
አትሌት
ኃይሌ
ገብረስላሴ
በአትላንታና
ሲድኒ
ኦሊምፒኮች
የተሻለ
ወቅታዊ
ብቃት
የነበረውን
ኬንያዊ
ኮከብ
አትሌት
ፖል
ቴርጋትን
እንዴት
ታክቲክ
በመቀያየር
ማሸነፍ
እንደቻለ
ማስታወስ
በቂ
ነው።
ያም ሆኖ
በተለይም
የኦሊምፒክ
ቻምፒዮኑ
ሰለሞን
ከአለም
የሁለት
ጊዜ
የ5ሺ ሜትር ቻምፒዮኑ
ሙክታር
ኢድሪስ፣ዮሚፍ
ቀጄልቻ፣
በሪሁ
አረጋዊና
ጥላሁን
ሀይሌ
ጋር
አስፈሪውን
የዩጋንዳውያን
ጥምረት
የመገርሰስና
የ10ሺ ሜትሩን ቁጭት
በ5ሺ ሜትር ወርቅ
የመካስ
እድሉ
አሁንም
በእጃቸው
ይገኛል።
ቺፕቴጌ ኦሊምፒክ ላይ በ10ሺ ሜትር የደረሰበትን ሽንፈት እዚያው ኦሊምፒክ ላይ በ5ሺ ሜትር አሸንፎ ቁጭቱን እንደተወጣው ሁሉ ሰለሞንም ተመሳሳይ ስሜት ውስጥ ይገኛል። ይህን ቁጭት ለመወጣትም ኢትዮጵያውያኑ ከሌሎች አገራት በተለየ አራት አትሌቶች ስለሚሳተፉ የቁጥር ብልጫቸውን በቡድን ስራው መጠቀም ይገባቸዋል። ያለፉት ሁለት ቻምፒዮናዎች አሸናፊው ሙክታር ኢድሪስ በቡድኑ ውስጥ መኖሩም ለኢትዮጵያውያኑ የስነልቦና የበላይነት የሚጫወተው ሚና ቀላል እንደማይሆን ይታመናል።
ቦጋለ አበበ
አዲስ ዘመን ሐምሌ 14 ቀን 2014 ዓ.ም
በአትሌቶች ዘንድ ትልቅ ከበሬታና ቦታ ከሚሰጣቸው ውድድሮች መካከል የዓለም አትሌቲክስ ቻምፒዮና አንዱ ነው። ጠንካራ ፉክክር በሚደረግበት በዚህ ውድድር ሌሎችን ረትቶ ለራስና ለሃገር ውጤት ማስመዝገብ ደግሞ ከሜዳሊያም በላይ የሆነ ከበሬታን ያስገኛል። በዚህ የተካኑት ኢትዮጵያዊያን አትሌቶችም የሃገራቸውን ስም በድል ሲያስጠሩ ባንዲራዋንም ከሌሎች በላይ ሲያውለበልቡ ዘመናትን ተሻግረዋል።
ከተጀመረ ዛሬ ስድስተኛ ቀኑን ባስቆጠረው 18ኛው የዓለም አትሌቲክስ ቻምፒዮናም የኢትዮጵያውያን የተለመደ ድል በተለያዩ ርቀቶች ቀጥሏል። ኢትዮጵያ እስካሁን በሰበሰበቻቸው ሜዳሊያዎች ብዛት አዘጋጇን ሃገር አሜሪካንን ተከትላ ሁለተኛ ደረጃ ላይ ያስቀመጧት ሁለት የብር ሜዳሊያዎችም ትናንት የማለዳ ብስራት ሆነዋል። የወንዶች 3ሺ ሜትር መሰናክል እና 1ሺ500 ሜትር የሴቶች ውድድር ሜዳሊያዎቹ የተገኙባቸው ርቀቶች ናቸው።
አስቀድሞ በተካሄደው የ3ሺ
ሜትር መሰናክል ቅድሚያ
ግምት እንደተሰጠው ሁሉ
የአሸናፊነት ፉክክሩ በሰሜን
እና ምስራቅ አፍሪካዊያን
አትሌቶች መካከል አይሎ
ነበር። በዚህ ውድድር
በርቀቱ ለረጅም ዓመታት
የበላይነቱን ይዘው የቆዩት
ኬንያዊያን አትሌቶችም ተፎካካሪ
እንደሚሆኑ ቢጠበቅም የአሸናፊነት
ግምቱ ግን የኦሊምፒክ
ቻምፒዮኑ ሞሮኳዊው ሶፊያን
ኤል ባካሊ እና
በተፎካካሪው የኦሊምፒክ የብር
ሜዳሊያ ባለቤት ለሜቻ
ግርማ መካከል እንደሚቀር
ይጠበቅ ነበር። ጌትነት
ዋለ እና ኃይለማርያም
አማረም በኢትዮጵያ በኩል
የውድድሩ ፈተናዎችና የሜዳሊያ
ሯጮች እንደሚሆኑም ተገምቶ
ነበር።
ብርቱ ፉክክር በታየበት በዚህ ውድድርም ተጠባቂው ባካሊ ርቀቱ 200 ሜትር ሲቀረው አፈትልኮ በመውጣት አሳማኝ በሆነ ብቃት ሲያሸንፍ፤ ኢትዮጵያዊው አትሌት ለሜቻ ደግሞ የብር ሜዳሊያውን አጥልቋል። በዶሃ የዓለም ቻምፒዮና፣ በቶኪዮ ኦሊምፒክ እንዲሁም በቤልግሬዱ የቤት ውስጥ የዓለም ቻምፒዮና የብር ሜዳሊያዎችን የሰበሰበው ለሜቻ (ሌላኛው ሲልቨር ማን) በኦሪገንም ሁለተኛ በመሆን የብር ሜዳሊያ ለሃገሩ አበርክቷል። ከውድድሩ አስቀድሞ በነበረው የዝግጅት ጊዜ የወርቅ ሜዳሊያውን ለማጥለቅ በቁጭት ወደ ስፍራው እንደሚጓዝ አሳውቆ የነበረው ለሜቻ፤ ከውድድሩ በኋላም ሌላ ቁጭት ላይ መሆኑን አንጸባርቋል።
ከሩጫው በኋላ ከዓለም አትሌቲክስ ድረገጽ ጋር በነበረው ቆይታም ‹‹በጣም ዝግ ያለሩጫ ስለነበር የአሯሯጥ ስልቴን ለመቀየር ብሞክርም እንደፈለኩት እንዳልሮጥ ገድቦኛል። ይኸውም ወርቁን የግሌ እንዳይሆን አድርጓል። በቀጣይ ግን የወርቅ ሜዳሊያው የኔ ነው፤ ዝግጅቴም ከአሁን ይጀምራል›› ማለቱን አስነብቧል።
በንፋሳማ የአየር ሁኔታ በተካሄደው ውድድር ከፍተኛ ፉክክር ሲያደርግ የታየው ሌላኛው ኢትዮጵያዊ ጌትነት ዋለም ብርቱ ተፎካካሪነቱን አስመስክሯል። ጌትነት ከሞሮኳዊው አትሌት አሸናፊነቱን ሊቀማ የሚችልበትን አቅም እስከመጨረሻው ዙር አሳይቷል። ይሁንና ርቀቱ ሊጠናቀቅ ጥቂት ሜትሮች መሰናክሉን ሲዘል በሰራው ስህተት ወደ ኋላ በመቅረቱ አራተኛ ደረጃን ይዞ ዲፕሎማ ተሸላሚነት ሊያጠናቅቅ ችሏል። ኬንያዊው አትሌት ኮንሴስለስ ሊፕሩቶ ደግሞ ሶስተኛ በመሆን የነሃስ ሜዳሊያው ለሃገሩ አስገኝቷል።
በተከታይነት የተካሄደው ሌላኛው የፍጻሜ ውድድር የሴቶች 1ሺ500ሜትር ውድድር ሲሆን፤ በዚህም የብር ሜዳሊያው የኢትዮጵያ ሆኗል። ከመነሻው ጥቂት አትሌቶች ከፊት ቀድመው በመውጣት ባከረሩት በዚህ ውድድር በዓለም ቻምፒዮና ታሪክ እጅግ ስኬታማዋ አትሌት ኬንያዊቷ ፌዝ ኪፕዬጎን ሌላኛውን ስኬቷን አስመዝግባለች። በቤልግሬድ የቤት ውስጥ ቻምፒዮና በርቀቱ የወርቅ ሜዳሊያ ባለቤት የነበረችው ኢትዮጵያዊቷ አትሌት ጉዳፍ ጸጋይ ደግሞ ለሃገሯ ሶስተኛውን የብር ሜዳሊያ ልታስቆጥር ችላለች። አትሌቷ ከኬንያዊቷ ጋር ብርቱ ፉክክክር እስከመጨረሻው ስታደርግ ብትቆይም እንዳሰበችው የወርቅ ሜዳሊያውን ግን የግሏ ለማድረግ አልታደለችም።
የዩጂን እና የዶሃ
የነሃስና የብር ሜዳሊያ
ባለቤቷ ጉዳፍ በዚህ
የውድድር መድረክም ሶስተኛውን
ሜዳሊያዋን አግኝታለች። ከውድድሩ
መጠናቀቅ በኋላም ‹‹ከዚህ
ውድድር የተሻለ ውጤት
እጠብቅ ነበር፤ ይሁንና
ተፎካካሪዬ የተሻለ ልምድ
ያላትና እድለኛም ነበረች።
የብር ሜዳሊያ በማግኘቴ
ደስተኛ ነኝ›› ስትል
አስተያየቷን ሰጥታለች። አትሌቷ
በ5ሺ ሜትር
ውድድርም ተካፋይ መሆኗ
ይታወቃል።
ብርሃን ፈይሳ
አዲስ ዘመን ሐምሌ 13/2014
ኢትዮጵያውያን አትሌቶች በማራቶን ውድድሮች ገናና ስም ቢኖራቸውም እንዳላቸው ትልቅ አቅም በዓለም ቻምፒዮና መድረኮች ወርቅ ማጥለቅ የቻሉት በሁለት አጋጣሚዎች ብቻ ነበር። የመጀመሪያውን ወርቅ ታሪካዊው አትሌት ገዛኸኝ አበራ እኤአ በ2001 ኤድመንተን ላይ አስመዘገበ። ሁለተኛው የርቀቱ ወርቅ ደግሞ ከበርካታ ዓመታት በኋላ በ2019 የዶሃ የዓለም ቻምፒዮና በሌሊሳ ዲሳሳ ነበር የተመዘገበው። ዘንድሮ ደግሞ ሌላ ተአምር በወጣቱ አትሌት ታምራት ቶላ ኦሪገን ላይ እየተካሄደ በሚገኘው የዓለም ቻምፒዮና ተሰራ።
ያለፈው ቻምፒዮና አሸናፊው አትሌት ሌሊሳ የአየር ሁኔታው ከብዶት ወደ ኋላ በቀረበትና ብርቱ ፉክክር ባስተናገደው ውድድር ኢትዮጵያውያን ወርቅ የማጥለቃቸው እድል ስጋት ውስጥ የገባ ቢመስልም ከበርካታ የማራቶን ከዋክብት እግሮች መካከል ተአምር የሚሰራ ቁመተ ለግላጋ ኢትዮጵያዊ ሳይታሰብ አፈትልኮ ወርቁን አጠለቀ።
ታምራት የርቀቱ የዓለም ከዋክብት አፈትልከው ለመውጣት ሲያመነቱ ቆራጥ ውሳኔ ወስኖ የወጣበትና መሪነቱን እስከ ወርቅ ያዘለቀበት መንገድ የእውነትም ተአምር ነው። ኢትዮጵያውያን በዚህ ውድድር በታምራት ብቻ ፈንጥዘው አላበቁም። ባለፈው ቻምፒዮና በርቀቱ የብር ሜዳሊያ ያጠለቀው ሞስነት ገረመው ከተፎካካሪዎቹ የገጠመውን ቁጭ ብድግ የሚያደርግ ትንቅንቅ በራሱ መንገድ መርቶ ዳግም የብሩ ባለቤት ሆነ።
እነዚህ ሁለት ጀግኖች በዓለም ቻምፒዮና ኢትዮጵያ ከተፎካካሪዋና ከርቀቱ ቁንጮ ኬንያ ጋር ያላትን የሜዳሊያ ልዩነት ማጥበብ ችለዋል። ኬንያ በርቀቱ አምስት ወርቆችን ስታጠልቅ ኢትዮጵያ እስካለፈው ቻምፒዮና ድረስ አንድ ብቻ ነበር ወደ ካዝናዋ ያስገባችው። የዘንድሮውና ያለፈው ቻምፒዮና ድሎች ግን የወርቁን ልዩነት ወደ ሁለት እንዲጠብ አድርገዋል። የብር ሜዳሊን በተመለከተ ደግሞ ኢትዮጵያ ስድስት ሜዳሊያ ስታስመዘግብ ሞስነት ገረመው የሁለቱ ባለቤት በመሆን ስሙን በወርቅ ቀለም መጻፍ ችሏል።
ከዚህ ቀደም በዓለም ቻምፒዮና ኢትዮጵያ በወንዶች ማራቶን በዓለም ቻምፒዮናው መድረክ ኢትዮጵያ እና ማራቶን ትውውቃቸው እ.ኤ.አ በ1983 ሄልሲንኪ ላይ በተደረገው የመጀመሪያው የዓለም ሻምፒዮና ላይ የጀመረ ነበር ። በውድድሩ ኢትዮጵያን ወክሎ በብቸኝነት የተወዳደረው አትሌት ከበደ ባልቻ በ2:10:27 ሁለተኛ ሆኖ በማጠናቀቅ ለኢትዮጵያ በዓለም ሻምፒዮናም ሆነ በማራቶን የመጀመሪያውን ሜዳልያ ማስገኘት ችሎ ነበር ።
በመድረኩ የመጀመሪያ ወርቅ ያገኘነው ደግሞ በ8ኛው የዓለም አትሌቲክስ ሻምፒዮና ላይ ነበር ። በ2001 ካናዳ ኤድመንተን ላይ በተደረገው የዓለም ሻምፒዮና አትሌት ገዛኸኝ አበራ በ2:12:42 በቀዳሚነት በማጠናቀቅ የወርቅ ሜዳልያ ባለቤት መሆን ችሏል ።
ከገዛኸኝ አበራ ድል በኋላ ግን ኢትዮጵያ በመድረኩ ሌላ የወርቅ ሜዳልያ ለማግኘት 18 ዓመታትን መጠበቅ የግድ ብሏት ነበር ። ከሶስት ዓመታት በፊት በኳታር ዶሀ በተደረገው 17ኛው የዓለም አትሌቲክስ ሻምፒዮና ላይ ለሊሳ ዴሲሳ ሙስነት ገረመውን አስከትሎ በ2:10:40 በመግባት ለኢትዮጵያ የወርቅ ሜዳልያ ማስመዝገብ ችሏል ። በዚህም ኢትዮጵያ በኦሪገኑ የዓለም ቻምፒዮና ላይ አራት አትሌቶችን ለማሳተፍ ችላለች ።
ቦጋለ አበበ
አዲስ ዘመን ሐምሌ 11/2014
ኬንያውያን እድሜልካቸውን የሚቆጩበት የአትሌቲክስ ውጤት ቢኖር እኤአ በ2000 ሲድኒ ኦሊምፒክ ላይ በ10ሺ ሜትር የገጠማቸው ሽንፈት ነው። በወቅቱ ድንቅ አቋም ላይ የነበረው ታሪካዊው አትሌት ፖል ቴርጋት ከአራት ዓመት በፊት በአታላንታ ኦሊምፒክ በጀግናው አትሌት ሃይሌገብረስላሴ የደረሰበትን ሽንፈት ለመካስ ከቡድን አጋሮቹ ጋር የተለየ ታክቲክ በውድድሩ ላይ ተገበረ።
የእግሮቹ ጣቶች እየደሙ ከነጉዳቱ ለአገሩ ክብር ለመዋደቅ የግዱን ወደ ውድድር የገባው ሃይሌም የዋዛ አልነበረም። ከአራት ዓመት በፊት ሲያሸንፍ የተጠቀመውን ታክቲክ ቀይሮ ሲድኒ ላይ በድንቅ አጨራረስ ብቃት ወርቁን ከቴርጋት መንጋጋ ፈልቅቆ ለራሱ አጠለቀው።
የሁለቱ ድንቅ አትሌቶች የመጨረሻ ትንቅንቅ በርቀቱ ዓለም ከዚያ በፊት ተመልክቶት አያውቅም ነበረና ትንፋሽን ቀጥ የሚያደርገውን ፉክክር በእግሮቹ ጥፍር ቆሞ ነበር የተመለከተው። ይህም ታሪካዊ ውድድር ለኢትዮጵያውያን አስጨናቂና በመጨረሻ ሃሴት የፈጠረ ሆነ።
በአንጻሩ ለኬንያውያን በእጃቸው የገባውን ወርቅ የመነጠቅ ያህል ስሜት የ0.9 ማይክሮ ሰከንዶች ልዩነት የፈጠሩት ዘመን ተሻጋሪ ቁጭት ጥሎ አለፈ። ኬንያ የበርካታ ጠንካራና ኮከብ አትሌቶች ባለቤት ነች። ኢትዮጵያ ግን ከዚያም የበለጠ የአልሸነፍ ባዮችና በታላላቅ መድረኮች ነጥረው የሚወጡ ፈርጦች ባለቤት ናት።
ይህም በኦሪገን እየተካሄደ በሚገኘው 18ኛው የዓለም አትሌቲክስ ቻምፒዮና በተመሳሳይ ርቀት ታሪክ ራሱን ደግሞ የዓለም ሕዝብ ሊያየው ችሏል። ከትናንት በስቲያ ምሽት ይህ ታሪክ በሴቶች 10 ሺ ሜትር ሲደገም ወጣቷ ኢትዮጵያዊት ኮከብ ለተሰንበት ግደይ ለኬንያውያን ሌላ የሚቆጩበት ታሪክ አኑራ ወርቁን በሽርፍራፊ ሰከንዶች ተአምር ለማጥለቅ በቅታለች።
ባለፈው የዶሃ 2019 የዓለም ቻምፒዮና እንዲሁም በቶኪዮ 2020 ኦሊምፒክ በልምድ ማነስና በጥቃቅን የታክቲክ ስህተቶች አቅሙና ብቃቱ እያላት ወርቅ ማጥለቅ ያልቻለችው ለተሰንበት በእለተሰንበት አጥቢያ ኦሪገን ላይ ስህተቶቿን አርማና የአጨራረስ ጉድለቷን ሞልታ የተለየች አትሌት ሆና ቀርባለች።
ባለፉት ዓመታት እየተዳከመ የመጣው የኢትዮጵያውያን አትሌቶች የቡድን ሥራ ላይ ሌላኛዋ ወጣት አትሌት እጅጋየሁ ታዬ ነብስ በዘራችበትና ለወርቁ መመዝገብ የአንበሳውን ድርሻ በተወጣችበት ድንቅ ምሽት ለተሰንበት ባለፉት ሁለት ታላላቅ ውድድሮች ያጣችውን ወርቅ ማጥለቅ ችላለች።
በእነዚያ ውድድሮች ወርቁን የነጠቀቻት ትውልደ ኢትዮጵያዊቷ የኔዘርላንድስ አትሌት ሲፈን ሃሰን ምንም መፍጠር ባልቻለችበት ፉክክር የርቀቱ የ2015 ቻምፒዮን ኬንያዊቷ ሄለን ኦቢሪ በሲድኒ ኦሊምፒክ ሃይሌ ቴርጋት ላይ የተቀዳጀውን አይነት ድል ለመስራት ተቃርባ ነበር።
ይሁን እንጂ የርቀቱ የክብረወሰን ባለቤት ለተሰንበት ይህ እንዲሆን አልፈቀደችም። ጥርሷን ነክሳና እንደ ሃይሌ አንገቷን አስቀድማ 30:09:94 በሆነ ሰዓት ኬንያውያንን ለሌላ ቁጭት ዳረገች።
ኦቢሪ 30:10:02 በመግባት የብር ሜዳሊያውን ስትወስድ ሌላኛዋ ኬንያዊት ማርጋሬት ቼሊሞ 30:10:07 በሆነ ሰአት ነሐሱን አጥልቃለች።ይህም በርቀቱ ከሃይሌና ቴርጋት ትንቅንቅ በኋላ እጅግ አጓጊው ፉክክር ሲሆን በሴቶች ደግሞ በታሪክ የመጀመሪያው ሊሆን ችሏል።
ቦጋለ አበበ
አዲስ ዘመን ሐምሌ 11/2014
በፖርትላንድ ኦሪገን ዛሬ በሚጀመረው 18ኛው የዓለም አትሌቲክስ ቻምፒዮና ኢትዮጵያ ሜዳሊያ ከምትጠብቅባቸው የፍጻሜ ውድድሮች አንዱ ማራቶን ሲሆን በሁለቱም ፆታ ነገና ከነገ በስቲያ የሚካሄድ ይሆናል። በወንዶች ማራቶን በዓለም ቻምፒዮኑ አትሌት ሌሊሳ ዴሲሳ ፊታውራሪነት የሚመራው የኢትዮጵያ ቡድን አራት አትሌቶችን ያካተተ ሲሆን፤ በዶሃው የዓለም ቻምፒዮና በርቀቱ የተመዘገበውን የወርቅ ሜዳሊያ ለመድገም የሚያስችል ዝግጅት ሲያከናወን ቆይቷል።
የርቀቱ የዓለም ቻምፒዮን አትሌት ሌሊሳ ዴሲሳ፤ ቡድኑ ውጤታማ ሊያደርገው የሚችለውን ዝግጅት ሲያደርግ መቆየቱን ለአዲስ ዘመን በሰጠው አስተያየት ተናግሯል። ብዙ ጊዜ ኦሊምፒክና የዓለም አትሌቲክስ ቻምፒዮናን የመሳሰሉ ውድድሮች የርቀቱን አትሌቶች ከአየር ሁኔታ ጋር ተያይዞ ይፈትናሉ። ውድድር የሚካሄድባቸው አገራት በአብዛኛው እጅግ ሞቃታማ የአየር ሁኔታ ያላቸው መሆኑ ለዚህ ፈተና ዋነኛው ምክንያት ነው። ኦሪገን የሚገኘው የኢትዮጵያ የማራቶን ቡድን ይህንን ሙቀት ሊቋቋም የሚችልበትን ዝግጅት በቂ ዝግጅት ሲያከናውን እንደቆየ ሌሊሳ ይናገራል። እሱና ጓደኞቹ እንደ ቡድን አስፈላጊውን ዝግጅት ያደረጉ በመሆናቸውም እንደ ዶሃው የዓለም ቻምፒዮና በኦሪገንም ጥሩ ውጤት ሊመዘገብ እንደሚችል ያለውን እምነት ገልጿል።
ማራቶን መሮጥን ከጀመረ አንስቶ በአትሌቲክስ ሕይወቱ ስኬታማ ጊዜን እያሳለፈ የሚገኘው አትሌት ሞስነት ገረመው፤ በዶሃው ቻምፒዮና የብር ሜዳሊያ ማጥለቁ የሚታወስ ነው። በተያዘው ዓመት በሶስት ማራቶኖች ላይ ተሳታፊ የነበረው ሞስነት በአንዱ ጉዳት ከማስተናገዱ ባለፈ ባስመዘገበው ውጤት በዓለም የማራቶን ሯጮች ደረጃ ሶስተኛ ላይ መቀመጥ ችሏል። በትልቁ የአትሌቲክስ ውድድር የዓለም ቻምፒዮናም ውጤታማ ሊያደርገው የሚችለውን ዝግጅት ሲያደርግ መቆየቱን ተናግሯል። በኢትዮጵያ ያለው የአየር ሁኔታ ዝናባማ በመሆኑ ዝግጅቱ ጊዜ ጠብቆ የሚደረግ ቢሆንም፤ በዶሃ የተመዘገበውን ውጤት አስጠብቆ ለማጠናቀቅ ከቡድን አጋሮቹ ጋር ማቀዳቸውንም ጠቁሟል።
የማራቶን ቡድኑ ዋና አሰልጣኝ ሃጂ አዴሎ፤ በዚህ ርቀት አትሌቶች ከተመረጡ ጀምሮ አንድ ወር ከሁለት ሳምንት የፈጀ ከወትሮው የተሻለ ዝግጅት ሲያደርጉ መቆየታቸውን ይናገራሉ። ከዚህ ቀደም እጅግ ይረብሽ የነበረው ክረምት ሳይበረታባቸው ዝግጅቱን ሲያካሂዱ ቆይተው አሁን ላይ ለውድድሩ ዝግጁ መሆናቸውንም አክለዋል።
በዚህም ጥሩ ውጤት ይመዘገባል የሚል ተስፋ አላቸው። የኮቪድ 19 ወረርሽኝ ከተከሰተ በኋላ ቻምፒዮናው ለመጀመሪያ ጊዜ የሚደረግ ሲሆን፤ አትሌቶች ከዚያ ቀደም እንደነበረው በቂ ውድድሮችን አላደረጉም። ቢሆንም በተካሄዱ ውድድሮች ተካፍለው ጥሩ ሰዓት ለማስመዝገብ ችለዋል። በዚህ መሰረት የተመረጡ በመሆናቸውም ውጤታማ ይሆናሉ የሚል እምነት እንዳላቸው ተናግረዋል።
አሸናፊውን ለመገመት አስቸጋሪ በሆነው የማራቶን ውድድር ኢትዮጵያውያን አትሌቶችን የሚፎካከሩ የሌሎች አገራትን አትሌቶች በተመለከተ ‹‹አብዛኞቹ በሌሎች ዓለም አቀፍ ማራቶኖች ላይ አብረውን የሚሮጡ አትሌቶች ናቸው፣ ለኢትዮጵያውያን አትሌቶች ሙቀቱ ካልከበዳቸው በቀር ለአሸናፊነት ይፎካከራሉ።
በእርግጥ ሁሉም አትሌት ለማሸነፍ ተዘጋጅቶ ነው ውድድሩ ላይ የሚሳተፈው ነገር ግን በአቋምም በአእምሮም የተሻለው አሸናፊ ይሆናል›› በማለት ቻምፒዮኑ ሌሊሳ ይናገራል። የኢትዮጵያ የማራቶን ቡድን በተለይ በዚህ ውድድር ከፍተኛ ዝግጅት ከማድረጉ ባለፈ፤ በዶሃ ቻምፒዮን በመሆኑ ኦሪገን ላይ አራት አትሌቶችን የማሳተፍ እድል አለው። ይህም በቡድን ስራ ላይ ትልቅ አስተዋፅኦ ያለው ሲሆን ከአንድ በላይ ሜዳሊያዎችን ለማስመዝገብም አቅም እንደሚሆነው ይጠበቃል።
ከዚህ ቀደም የነበሩት አብዛኛዎቹ የርቀቱ ተፎካካሪዎች ኬንያዊያን ቢሆኑም አሁን ግን በአሜሪካ፣ በአውሮፓ እና በጃፓን ጥሩ ሰዓት የሚሮጡ አትሌቶች እየታዩ እንደሚገኙ የጠቆመው አትሌት ሞስነት፤ ትልቅ ውድድር እንደመሆኑ ሁሉም አሸናፊ ለመሆን እንደሚዘጋጅ ይናገራል። ኢትዮጵያን የሚወክለው ቡድንም ዝግጁ ከመሆኑ ባለፈ ሁሉም አትሌት በመልካም ጤንነት ላይ የሚገኙ በመሆኑ ጠንካራ ተፎካካሪ እንደሚሆኑም እምነት አለው።
በርካታ የማራቶን አትሌቶችን ያፈሩት አሰልጣኝ ሃጂ አዴሎ በበኩላቸው ተፎካካሪያቸው እንደ ቀድሞው ኬንያዊያን ብቻም ሳይሆኑ ከአፍሪካ ወጥተው ለሌላ አገራት የሚሮጡ አትሌቶች መሆናቸውን ያብራራሉ። ‹‹እነዚህ አትሌቶች ቀላል ግምት የሚሰጣቸው ባይሆኑም በበርካታ ውድድሮች፤ ከኢትዮጵያዊያኑ ጋር አብረው በመሮጣቸው ይተዋወቃሉ፤ በመሆኑም ያን ያህል የሚያሰጋ አትሌት አይኖርም፣ በልበሙሉነት ውድድሩ ላይ ከተሳተፉ ውጤታማ የማይኮንበት ምክንያት የለም›› ሲሉም ስኬታማው የማራቶን አሰልጣኝ አስተያየታቸውን ሰጥተዋል።
የዓለም ቻምፒዮኑ ሌሊሳ የቡድኑ አባላት ተስፋ ያላቸውና ጠንካራ አትሌቶች መሆናቸውን በማስታወስ፤ በተለያዩ ውድድሮች ላይም አሸናፊዎች እንደነበሩ ያስቀምጣል። በሞስኮው ዓለም ቻምፒዮና እሱ የብር የቡድን አጋሩ ደግሞ የነሃስ ሜዳሊያ ሲያገኙ፤ በዶሃው ደግሞ የወርቅና የብር ሜዳሊያዎች ተመዝግበዋል። በመሆኑም ‹‹በዚህ ውድድር ላይ ከአንድ እስከ ሶስት በመውጣት ወርቅና ብር እንዲሁም የቀረንን የነሃስ ሜዳሊያ ለማግኘት ጥረት እናደርጋለን›› ሲልም ተስፋውን ገልጿል።
ብርሃን ፈይሳ
አዲስ ዘመን ሐምሌ 8/2014
ኢትዮጵያ በአትሌቲክስ ገናና ስም ያተረፈችው በ10ሺ ሜትር ውድድሮች ነው። በዚህ ርቀት ከታሪካዊው ማርሽ ቀያሪ አትሌት ምሩጽ ይፍጠር አንስቶ በየዘመኑ መተኪያ የሌላቸው ብርቅዬ አትሌቶች በሁለቱም ጾታ ኢትዮጵያን በአለም አደባባይ በወርቅ አጥለቅልቀዋል። ከቅርብ አመታት ወዲህ ግን በዚህ ርቀት ኢትዮጵያውያን አትሌቶች ከወርቅ ርቀው ቆይተዋል። ባለፈው ቶኪዮ ኦሊምፒክ ግን የርቀቱን ክብር ወጣቱ አትሌት ሰለሞን ባረጋ በታላቅ ተጋድሎ ወደ ኢትዮጵያ መልሷል።
ከቶኪዮ ኦሊምፒክ ማግስት ከነገ ጀምሮ በሚካሄደው የኦሪገን የአለም ቻምፒዮናም ኢትዮጵያ በውድድሩ ከ12 አመት በኋላ ወደ ክብሯ እንደምትመለስ ይጠበቃል። ይህም በምክንያት መደገፍ የሚችል ቅድመ ውድድር እይታ እንጂ በተስፋ ላይ የተመሰረተ ላለመሆኑ ጠንካራ ማስረጃዎች አሉ።
የኦሊምፒክ ቻምፒዮኑ ሰለሞን ዘንድሮ በርቀቱ በርካታ የውድድር አማራጮችን አግኝቶ በአስደናቂ ብቃቱ ላይ እንደሚገኝ ደጋግሞ ማሳየት ባይችልም እሁድ ሌሊት በሚካሄደው ፍልሚያ ወርቁን የማጥለቅ አቅም እንዳለው ይታመናል። ከወር በፊት ሄንግሎ ላይ ኢትዮጵያውያን ተፎካካሪዎቹን ያሸነፈበትም መንገድ ሰለሞን አሁንም በርቀቱ ኮከብ መሆኑን በግልጽ ያሳየ ነው። ሰለሞን በሄንግሎው የማጣሪያ ውድድር በቀላሉ ያሸነፋቸው ኢትዮጵያውያን አትሌቶች ከጊዜ ወደ ጊዜ በርቀቱ ልምድና ችሎታቸው እየዳበረ የመጣና ወጣት እንደመሆናቸው የአትሌቱን ምርጥ ብቃት አውጥቶ ያሳየ ነው።
ሰለሞን እንደ ቀደምቶቹ የርቀቱ ፈርጦች ሃይሌ ገብረስላሴና ቀነኒሳ በቀለ በመካከለኛ ርቀቶች እንዲሁም በቤት ውስጥ ውድድሮች ጭምር ስኬታማ መሆኑን በዚህ የውድድር አመት አሳይቷል። ይህም በ10ሺ ሜትር ያለውን ጠንካራ ትንፋሽና የማይደክም የአካል ብቃት በአስደናቂ አጨራረስ አጅቦ ወርቁን ለማጥለቅ ከተፎካካሪዎቹ የተሻለ እንደሚያደርገው ይጠበቃል።
እድሜው ገና በ20ዎቹ መጀመሪያ የሚገኝ እንደመሆኑም የኦሊምፒክ አሸናፊ ከመሆኑ ጋር ተደምሮ ከተፎካካሪዎቹ የተሻለ የስነልቦና ጥንካሬ ላይ እንዲገኝ የሚያደርገው በመሆኑ እኤአ ከ2011 የዴጉ የአለም ቻምፒዮና የኢብራሂም ጀይላን የማይረሳ ድል በኋላ ኢትዮጵያን በርቀቱ ወደ ድል እንድትመለስ ያደርጋታል ተብሎ ይጠበቃል።
በዚህ ርቀት ከሰለሞን ባሻገር ኢትዮጵያ ሜዳሊያ የምትጠብቅባቸው ወጣት አትሌቶች በሪሁ አረጋዊና ታደሰ ወርቁም ቀላል ግምት የሚሰጣቸው አይደሉም። በተለይም በርቀቱ ብርቱ ተፎካካሪ እንደሚሆን የሚጠበቀው የርቀቱ ባለ ክብረወሰን ዩጋንዳዊው አትሌት ጆሽዋ ቺፕቴጌን የ5 ኪሎ ሜትር ክብረወሰን በዚህ አመት የግሉ ያደረገው በሪሁ በእሁዱ ፍልሚያ የተለየ ነገር ሊፈጥር እንደሚችል ብዙዎች ተስፋ ጥለውበታል።
በሪሁ ከተፎካካሪዎቹ አኳያ በእድሜ ትንሹ አትሌት ቢሆንም በተለያዩ ርቀቶች የሚያሳየው አስደናቂ ብቃት የተፎካካሪዎቹ ስጋት አድርጎታል። ባለፈው የሪዮ ኦሊምፒክም ሰለሞን ወርቅ ሲያጠልቅ አራተኛ ሆኖ ያጠናቀቀው በጥቃቅን የቴክኒክ ስህተቶችና በልምድ ማነስ ነበር። አሁን ይህ አትሌት ራሱን በተሻለ ደረጃ ላይ እንዳስቀመጠ ሄንግሎ ላይ ሰለሞንን ተከትሎ ሲያጠናቅቅና በዳይመንድ ሊግ ውድድሮች ላይ አስመስክሯል። የ20 አመቱ ታደሰ ወርቁም የኢትዮጵያውያኑን ስብስብ አስፈሪ ከሚያደርጉት ምክንያቶች አንዱ ነው። ባለፈው አመት በአለም ከ20 አመት በታች ቻምፒዮና በ3ሺ ሜትር ወርቅ ያጠለቀው ይህ ወጣት አትሌት በአጭር ጊዜ ራሱን አብቅቶ በእሁዱ ፍልሚያ ወርቅ ባያጠልቅ እንኳን የወርቅ ምክንያት ሊሆን ይችላል።
የኢትዮጵያውያን አትሌቶች ስብስብ ይህን ያህል አስፈሪ ቢሆንም በተለይም ከዩጋንዳውያን አትሌቶች የሚጠብቃቸው ከባድ ፈተና የሚደበቅ አይደለም። በተለይም የርቀቱ የአለም ቻምፒዮንና ባለክብረወሰን ጆሽዋ ቺፕቴጌ ከሰለሞን ያልተናነሰ የወርቅ ሜዳሊያ እድል ያለው አትሌት እንደመሆኑ ለኢትዮጵያውያኑ ቀላል ፈተና እንደማይሆን ግልጽ ነው።
ቅዳሜ ምሽት 5ሰአት በሚካሄደው የሴቶች ተመሳሳይ ርቀት የፍጻሜ ውድድርም ኢትዮጵያ ትልቅ የወርቅ ተስፋ አላት። በተለይም የርቀቱ የአለምና የኦሊምፒክ ቻምፒዮን የሆነችው ትውልደ ኢትዮጵያዊቷ የኔዘርላንድስ አትሌት ሲፈን ሃሰን ዘንድሮ መወዳደሯ አጠራጣሪ መሆኑ ለኢትዮጵያውያን አትሌቶች ትልቅ እድል ነው። ሲፈን የውድድር አመቱን በጉዳት ማሳለፏ ወቅታዊ አቋሟ ላይ ጥርጣሬ አሳድሯል። በዚህም ብትወዳደር እንኳን ለኢትዮጵያውያኑ እንዳለፉት አመታት ፈታኝ ላትሆን የምትችልበት እድል ጠባብ አይደለም።
ይህም ዶሃ ላይ የብር ሜዳሊያ በርቀቱ ላጠለቀችው የርቀቱ ክብረወሰን ባለቤት ለተሰንበት ግደይ የምስራች ብቻ ሳይሆን ወደ ቻምፒዮንነት ክብር የምትመጣበት መልካም አጋጣሚ ነው። በ5ና 10ሺ ሜትር የአለም ክብረወሰኖቿ ላይ በዚሁ አመት የግማሽ ማራቶን ክብርን የደረበችው የ24 አመቷ ለተሰንበት ሄንግሎ ላይ ቀዳሚ ሆና ባታጠናቅቅም በርቀቱ ያላት ድንቅ ብቃት አያጠራጥርም። ባለፉት ውድድሮቿ የነበረባት ልምድ የማነስ ችግርም ዘንድሮ ሊቀረፍ እንደሚችል ይታመናል።
በዚህ አመት የቤልግሬድ የአለም የቤት ውስጥ ቻምፒዮና የ3ሺ ሜትር የነሐስ ሜዳሊያ አሸናፊዋ አትሌት እጅጋየሁ ታዬም የሜዳሊያ ተፎካካሪነት አቅም ያላት አትሌት ስትሆን ለተሰንበትን ጭምር መፈተን እንደምትችል በቅርቡ አሳይታለች። በዚህ ላይ የ20 አመቷ አትሌት ቦሰና ሙላቴ ኢትዮጵያን የምትወክል አዲስ ሆና ብቅ ብላለች። ይህም ጠንካራ ተፎካካሪ እንደሚሆኑ የሚጠበቁ ኬንያውያን አትሌቶችን ለመመከት ለኢትዮጵያውያኑ ተጨማሪ አዲስ ጉልበት እንደሚሆን ይጠበቃል።
ቦጋለ አበበ
አዲስ ዘመን ሐምሌ 7/2014
የ2014 ዓ.ም ቤትኪንግ የኢትዮጵያ ፕሪሚየር ሊግ የመዝጊያ እና የውድድር ዓመቱ ምርጦች ሽልማት ስነ ስርአት ከትናንት በስቲያ ምሽት በሸራተን አዲስ ሆቴል በደማቅ ስነስርዓት ተከናውኗል። በስነስርአቱም ላይ በውድድር አመቱ በየዘርፉ ምርጥ ብቃት ያሳዩ ኮከቦች ተለይተው ተሸልመዋል።
በስነስርአቱ ላይ የውድድር አመቱ ኮከብ ተጫዋቾችን ይፋ ያደረጉት የኢትዮጵያ እግር ኳስ ፌዴሬሽን ፕሬዚዳንት አቶ ኢሳያስ ጂራ ሲሆኑ የቅዱስ ጊዮርጊሱ ተጫዋች ጋቶች ፓኖም የውድድር አመቱ ኮከብ ተጫዋች በመሆን ተመርጧል።
ፈረሰኞቹ ከአራት አመት በኋላ ወደ ቻምፒዮንነት ክብራቸው ተመልሰው አስራ አምስተኛውን የፕሪሚየር ሊግ ዋንጫ ባነሱበት በዘንድሮው የውድድር አመት አስደናቂ ብቃቱን በማሳየት ለክለቡ ስኬት ትልቅ ሚና የነበረው ጋቶች ከክብር እንግዳው እጅ የ210 ሺ ብር እና የማስታወሻ ዋንጫ ሽልማት ተበርክቶለታል።
በተመሳሳይ ፈረሰኞቹ ገና በውድድር አመቱ መጀመሪያ አካባቢ አዲስ ከቀጠሯቸው ሰርቢያዊው አሰልጣኝ ዝላትኮ ክራምፖቲች ጋር መለያየታቸውን ተከትሎ የውድድር አመቱን ሙሉ በሙሉ በሚባል ደረጃ ፈረሰኞቹን እየመራ ለቻምፒዮንነት ክብር ያበቃው አሰልጣኝ ዘሪሁን ሸንገታ የውድድር አመቱ ኮከብ አሰልጣኝ በመሆን ተመርጧል። በዚህም ከክብር እንግዳው የአዲስ አበባ እግር ኳስ ፌዴሬሽን ፕሬዚዳንት አሥራት ኃይሌ የ200 ሺ ብር እና የክብር ዋንጫውን ተቀብሏል።
የ2014 ዓ.ም የቤትኪንግ ኢትዮጵያ ፕሪምየር ሊግ ኮከብ ግብ ጠባቂ በመባል የዋንጫ እና የአንድ መቶ ሀምሳ ሺ ብር ተሸላሚም የቅዱስ ጊዮርጊሱ ቻርለስ ሉክዋጎ ሆኗል። ዩጋንዳዊው የግብ ጠባቂ በተወካዩ አማካኝነት ሽልማቱን ከቀድሞ ግብ ጠባቂ በለጠ ወዳጆ እጅ ተቀብሏል። የውድድሩ ከፍተኛ ግብ አስቆጣሪ ተጫዋች የሆነው የሲዳማ ቡናው ተጫዋች ይገዙ ቦጋለ የዋንጫ እና የ2 መቶ ሺ ብር ተሸላሚ ሆኗል። ይገዙ ቦጋለ በውድድር አመቱ ለክለቡ ምርጥ አቋም በማሳየት አስራ ስድስት ግቦችን ከመረብ በማሳረፍ ነው ኮከብ ግብ አስቆጣሪ ሆኖ ማጠናቀቅ የቻለው።
የውድድር ዓመቱ ምርጥ ዋና ዳኛ ኃይለየሱስ ባዘዘው (ዶ/ር) ሆኖ ሲመረጥ የ105 ሺ ብር እና የዋንጫ ሽልማት ከቀድሞ ዳኛ ኃይለመላክ ተሰማ እጅ ተቀብሏል። በተመሳሳይ የውድድር ዓመቱ ምርጥ ረዳት ዳኛ በመሆን ትግል ግዛው የ105 ሺ ብር እና የዋንጫ ሽልማቱን ከቀድሞ ዳኛ ይግዛው ብዙአየሁ ተቀብሏል።
የውድድር ዓመቱ ምርጥ ወጣት ተጫዋች ሆኖ የተመረጠው ዓመቱን በሀዋሳ ከተማ ጀምሮ በጅማ አባጅፋር ያገባደደው አላዛር ማርቆስ ከክብር አንግዳው የቀድሞ የፕሪምየር ሊግ ኮከብ ተጫዋች አንዋር ያሲን እጅ የ105 ሺ ብር እና የዋንጫ ሽልማቱን ተረክቧል።
በ2014 የቤትኪንግ ኢትዮጵያ ፕሪሚየር ሊግ ተሳታፊ ክለቦች ለእያንዳንዳቸው ከሰባት ሚሊየን ስድስት መቶ ዘጠና ስድስት ሺ ሶስት መቶ ሰባ ሶስት ብር ( 7,696,373 ) እስከ አስር ሚሊየን ዘጠኝ መቶ ዘጠና አራት ሺ ስምንት መቶ አስራ ዘጠኝ ብር (
10,994,819 ) ተበርክቶላቸዋል ።
በተጨማሪም ውድድሮቹን በማስተናገድ ላይ ለነበሩት ለአምስቱም ስታድየሞች ለእያንዳንዳቸው ሁለት ሁለት ሚሊዮን ብር ተበርክቶላቸዋል ።
የኢትዮጵያ እግር
ኳስ ፌዴሬሽን
ለኢትዮጵያ ፕሪሚየር
ሊግ አክሲዮን
ማህበር ዓመቱን
በደማቅ ሁኔታ
በማጠናቀቁ እንዲሁም
በኮከብነት ለተሸለሙት
በሙሉ እንኳን
ደስ አላችሁ
ሲል ልባዊ
ደስታውን ገልጿል።
ቦጋለ አበበ
አዲስ ዘመን ሐምሌ 2 ቀን 2014 ዓ.ም
የኢትዮጵያ አትሌቲክስ ፌዴሬሽን በኦሪጎን የዓለም አትሌቲክስ ቻምፒዮና ተሳታፊ የሚሆነውን የመጨረሻውንና ጠንካራውን ብሔራዊ ቡድኑን አሳውቋል። ቡድኑ ከዚህ ቀደም ከነበረው መጠነኛ ልዩነት የታየበትም ነው።
ከጥቂት ቀናት በኋላ በአሜሪካዋ ኦሪጎን የሚካሄደው የዓለም አትሌቲክስ ቻምፒዮና ተሳታፊ የሚሆኑ አገራት ዝግጅታቸውን በማጠናቀቅ ላይ ይገኛሉ። በኢትዮጵያ አትሌቲክስ ፌዴሬሽን በተካሄደው የሰዓት ማሟያ መሠረትም በዕጩነት የተያዙ አትሌቶች ልምምዳቸውን ሲያደርጉ ቆይቷል። አሁን ደግሞ የመጨረሻዎቹንና በቻምፒዮናው ላይ አገርን የሚወክሉ አትሌቶችን ማንነት ፌዴሬሽኑ ይፋ አድርጓል። ቡድኑ በሁለቱም ጾታ ከ800 ሜትር እስከ ማራቶን ድረስ ከነተጠባባቂዎቻቸው 47 አትሌቶችን በመያዝ ወደ አሜሪካ የሚያቀና ይሆናል።
ፌዴሬሽኑ ከዚህ ቀደም ካሳወቃቸው የቡድኑ አባላት የሚሳተፉባቸው ርቀቶች ላይ ወቅታዊ አቋማቸውን ተከትሎ መጠነኛ ማስተካከያዎችን ማድረጉም ታውቋል። በዚህም መሠረት በሴቶች 1ሺ500 ሜትር ሴቶች የዶሃው ዓለም ቻምፒዮና የነሐስ ሜዳሊያ ባለቤቷ ጉዳፍ ጸጋይ የሚመራ ይሆናል። አትሌቷ በ5ሺ ሜትርም በተጠባባቂነት ተይዛለች። ሌላኛዋ ጠንካራ አትሌትና በዶሃው የዓለም ቻምፒዮና እንዲሁም በቶኪዮ ማራቶን 10ሺ ሜትር የብር እና ነሐስ ሜዳሊያ ባለቤቷ ለተሰንበት ግደይም በ5ሺ እና 10ሺ ሜትር ርቀቶች እንደምትሮጥ ተረጋግጧል።
በተመሳሳይ በወንዶች በኩል ወጣቶቹ አትሌቶች ሰለሞን ባረጋ እና በሪሁ አረጋዊ በ5ሺ እና 10ሺ ሜትር አገራቸውን እንደሚወክሉ ታውቋል። የቶኪዮ ኦሊምፒክ የ10ሺ ሜትሩ ቻምፒዮን እንዲሁም የዶሃው የዓለም ቻምፒዮና 5ሺ ሜትር ባለብር ሜዳሊያው ሰለሞን አሁን ካለበት ወቅታዊ አቋም አንጻር በሁለቱም ርቀቶች የሜዳሊያ ባለቤት የሚሆንበት ዕድል የሰፋ እንደሚሆን ይጠበቃል። በቡድን ሥራ እና ለአገሩ ልጆች ምቹ ሁኔታን በማመቻቸት ተመስጋኝ የሆነው አትሌት በሪሁ አረጋዊም በቻምፒዮናው ከፍተኛ ሚናን ከመወጣት ባለፈ የሜዳሊያ ሰንጠረዡ ከሚጠበቁ አትሌቶች መካከል ይካተታል።
ኢትዮጵያ ውጤታማ ከሆነችባቸው ርቀቶች መካከል አንዱ በሆነው ማራቶንም የመጨረሻዎቹ ዕጩዎች ታውቀዋል። በዚህም መሠረት በወንዶች የዓለም ቻምፒዮናው ሌሊሳ ዴሲሳ፣ የለንደን ዓለም ቻምፒዮና የብር ሜዳሊያ ባለቤቱ ታምራት ቶላ እንዲሁም በዶሃ ዓለም ቻምፒዮና የብር ሜዳሊያ ያጠለቀው ሞስነት ገረመው እንደሚሮጡ ታውቋል። በሴቶች በኩል ደግሞ ጎይቶም
ብርሃን ፈይሳ
አዲስ ዘመን ሰኔ 30/2014
በቻን ዋንጫ ተሳታፊ የሚሆኑ ቡድኖች የሚለዩበት ማጣሪያ ከመካሄዱ አስቀድሞ የሚደረገው የቅድመ ማጣሪያ ጨዋታ በሐምሌ ወር አጋማሽ ይጀመራል። በቅድመ ማጣሪያው ላይ ተሳታፊ የሚሆነው የኢትዮጵያ ብሔራዊ ቡድን(ዋልያዎቹም) ጥሪ ተደርጎላቸዋል።
ለሰባተኛ ጊዜ በአልጄሪያ አዘጋጅነት የሚካሄደው የቻን ዋንጫ በቀጣዩ የፈረንጆች ዓመት የመጀመሪያ ወር ይጀመራል። በአገር ውስጥ ሊጎች ብቻ የሚሳተፉ የእግር ኳስ ተጫዋቾች የሚካፈሉበት የዚህ ውድድር የማጣሪያ ጨዋታዎችም በሐምሌ ወር 2014ዓ.ም አጋማሽ መካሄድ ይጀመራሉ። የአፍሪካ እግር ኳስ ኮንፌዴሬሽን (ካፍ) በበላይነት የሚመራው ይህ ውድድር 18 ቡድኖችን ያሳትፋል።
በዚህ ውድድር ተሳታፊ ለመሆን የሚችለው የኢትዮጵያ ብሔራዊ ቡድንም (ዋልያዎቹ) ጥሪ ተደርጎላቸዋል። ሐምሌ 14 እና 24/2014 ዓ.ም ታንዛኒያ ላይ ለሚደረጉት ጨዋታዎች የዋልያዎቹ አሠልጣኝ ውበቱ አባተ ለ23 ተጫዋቾች ጥሪ ማስተላለፋቸውን የኢትዮጵያ እግር ኳስ ፌዴሬሽን አሳውቋል። ዋልያዎቹ የመጀመሪያ ጨዋታቸውን ከደቡብ ሱዳን አቻው ጋር የሚያደርግ ሲሆን፤ ቅድመ ዝግጅቱን ለማድረግም ከሐምሌ 4/2014ዓ.ም ጀምሮ አባላቱ እንደሚሰባሰቡም ፌዴሬሽኑ አመላክቷል።
በአሰልጣኝ ውበቱ አባተ ምርጫ መሠረትም ግብ ጠባቂዎች፤ ፋሲል ገብረሚካኤል፣ በረከት አማረ እና አላዛር ማርቆስ ጥሪ ተደርጎላቸዋል። ተከላካዮችም ሱሌማን ሀሚድ፣ ሄኖክ አዱኛ፣ ጊት ጋትኩት፣ ያሬድ ባየህ፣ ሚሊዮን ሰለሞን፣ ምኞት ደበበ፣ አስራት ቱንጆ እና ረመዳን የሱፍ ናቸው። በአማካዮች በኩል አማኑኤል ዮሐንስ፣ ጋቶች ፓኖም፣ ከነአን ማርክነህ፣ ቸርነት ጉግሳ፣ ሱራፌል ዳኛቸው፣ በዛብህ መለዮ እና መስኡድ መሀመድ ተጠርተዋል። አማኑኤል ገብረሚካኤል፣ ዳዋ ሁጤሳ፣ ብሩክ በየነ፣ በረከት ደስታ እና ይገዙ ቦጋለ ለአጥቂነት ጥሪ የተደረገላቸው ተጫዋቾች ናቸው።
ብርሃን ፈይሳ
አዲስ ዘመን ሰኔ 30/2014
በኢትዮጵያ እግር ኳስ ትልቁ የውድድር መድረክ ‹‹ፕሪሚየር ሊግ›› በሚል ስያሜ ወጥ በሆነ መንገድ መካሄድ የጀመረው ከ1990 ጀምሮ ነው:: ከሁለት አስርት ዓመታት በላይ ጉዞውም የተለያዩ ቻምፒዮኖችንና መሰረታዊ ሊባሉ የሚችሉ ለውጦችን አስተናግዷል። የዘንድሮውን ጨምሮም 24 ዋንጫዎችን የተለያዩ ክለቦች ማንሳት ችለዋል:: ከነዚህ 24 ዋንጫዎችም ቅዱስ ጊዮርጊስ የዘንድሮውን ጨምሮ 15ቱን በመሰብሰብ ሃያል ከመሆኑ ባሻገር ፍፁም ሊባል የሚችል የበላይነት አለው። ቀሪዎቹን 9 ዋንጫዎች 5 የተለያዩ ክለቦች ወስደዋል።
የመጀመሪያውን ዋንጫ በማንሳት ስሙን በታሪክ ማህደር ላይ ያሰፈረው ከሊጉ ወርዶ ከዓመታ በኋላ ዘንድሮ መመለሱን ያረጋገጠው የቀድሞው መብራት ኃይል የአሁኑ ኢትዮ ኤሌክትሪክ ነው። መብራት ኃይል ያኔ ከ24 ዓመት በፊት የመጀመሪያውን ዋንጫ ሲያነሳ 32 ነጥቦችን ሰብስቦ ነበር። ይህን ነጥብ የሰበሰበውም ስምንት ግቦችን ብቻ በማስቆጠር ነበር።
ባለፈው ሐሙስ 15ኛ ዋንጫውን መሳም የቻለው ቅዱስ ጊዮርጊስ ለመጀመሪያ ጊዜ ዋንጫ የቀመሰው በ1991 ነው:: 10 ክለቦች ብቻ በተሳተፉበት ውድድር ነበር:: በቀጣይ ዓመትም ፈረሰኞቹ ዋንጫውን የነጠቃቸው አልነበረም። የክለቦች ቁጥርም በዚያ ወቅት ወደ 12 ከፍ ብሎ ነበር። 1993 ዓ.ም መብራት ኃይል ከሁለት ዓመት በኋላ ዳግም ወደ ንግስና የተመለሰበት ነው:: መብራት ኃይል የነዚህን ዓመት ዋንጫ በማንሳት ከቅዱስ ጊዮርጊስ ቀጥሎ ከአንድ ጊዜ በላይ ቻምፒዮን የሆነ ብቸኛው የአዲስ አበባ ክለብ ነበር:: ከዚህ ድሉ በኋላ ግን ወደ ዋንጫ አልተመለሰም። በዚያ ወቅት የተሳታፊ ክለቦች ቁጥርም ወደ 14 ከፍ ብሎ ነበር። 1994 የውድድር ዓመት ፈረሰኞቹ ዳግም ወደ ኃያልነት የተመለሱበት ሆኖ ይታወሳል:: ፈረሰኞቹ ለ3 ጊዜ ቻምፒዮን ሲሆኑ፣ በቀጣዩ ዓመትም ለ4ተኛ ጊዜ በሊጉ ነግሰውበታል::
1996 ዓ.ም በፕሪሚየር ሊጉ ታሪክ አዲስ ክስተት ይዞ የመጣ ዓመት ነበር። ሐዋሳ ከነማ ለመጀመሪያ ጊዜ የፕሪሚየር ሊጉን ዋንጫ ያነሳ የመጀመሪያው የክልል ክለብ ሆነ። ቢያንስ በ2 ዓመት አንድ ጊዜ መንገስ የለመዱት ፈራሰኞቹ ከሁለት ተከታታይ ድሎቻቸው በኋላ ዳግም ወደ ቻምፒዮናነት የተመለሱት በ1997 ነበር። ይህም 5ኛ ድላቸው ሆኖ ሲመዘገብ ቀጣዩን ዓመትም ከቻምፒዮንነት ያቆማቸው አልነበረም:: 1998 ውድድር ዓመት ከ1993 ዓ.ም ጀምሮ በ14 ክለቦች መካከል ሲካሄድ የቆየው ፕሪሚየር ሊግ ወደ 15 ከፍ ብሎም ነበር።
ሐዋሳ ከነማ አንድ ጊዜ ብቻ ዋንጫውን አንስቶ አልቀረም፣ ከሁለት ዓመት በኋላ ተመልሶ በ1999 ዓ.ም ሌላ ጣፋጭ ድል አጣጥሟል። በዚህ ዓመትም የተሳታፊ ክለቦች ቁጥር ወደ 16 ከፍ ብሎ የነበረ ቢሆንም 10 ክለቦች ፕሪሚየር ሊጉን አቋርጠው በ6 ክለቦች ነበር ዓመቱ የተጠናቀቀው።
የኢትዮጵያ ሚሌኒየም 2000 ዓ.ም ላይ የፕሪሚየር ሊጉ ተሳታፊ ክለቦች ቁጥር ወደ 25 አሻቅቧል። የእዚህን ዓመት ዋንጫም ፈረሰኞቹ ከአንድ ዓመት ረፍት በኋላ ለ7 ጊዜ አንስተውታል። በቀጣዮቹ ሁለት ዓመታትም ፈረሰኞቹን ከዙፋናቸው ያወረዳቸው ክለብ አልነበረም። የተሳታፊ ክለቦች ቁጥር ወደ 16 ዝቅ ባለበት 2001 ዓ.ም ፈረሰኞቹ ዋንጫውን ለ9 ጊዜ ስመውታል። ቀጣዩ 2002 ዓ.ም የተሳታፊዎች ቁጥር 18 ነበር። ፈረሰኞቹም 10ኛውን ዋንጫ ከፍ አድርገዋል። ለተከታታይ ሦስት ጊዜ በማንሳትም የመጀመሪያ ታሪካቸው ነው::
2003 ዓ.ም ፕሪሚየር ሊጉ ሌላ አዲስ ታሪክ ያየበት ወቅት ነው። የበርካታ ደጋፊዎች ባለቤት የሆነው ኢትዮጵያ ቡና በእዚህ የውድድር ዓመት ከ16 ክለቦች ጋር ተፎካክሮ ለበርካታ ደጋፊዎቹ ዋንጫ አበርክቷል። በቻምፒዮኖቹ የታሪክ ማህደርም ኢትዮጵያ ቡና መድገም ያልቻለውን ዋንጫ በአሁኑ የዋልያዎቹ አለቃ ውበቱ አባተ እየተመራ አዲስ ንጉስ ሆኖ ተመዝግቧል።
ፈረሰኞቹ በ2004 የውድድር ዓመት በቻምፒዮናነት ተመልሰዋል። 14 ክለቦች ቋሚ በሆነ መንገድ መሳተፍ በጀመሩበት የውድድር ዓመት ፈረሰኞቹ ወደ ዙፋናቸው የተመለሱት 59 ነጥቦችን በመሰብሰብ ነበር። ቀጣዩን ዓመት ግን ፈረሰኞቹ እንደተለመደው ድላቸውን መድገም ሳይችሉ ቀርተዋል። በእዚህም ለፕሪሚየር ሊጉ እንግዳ የሆነውና መሳተፍ ከጀመረ ገና አራት ዓመታትን ያስቆጠረው ደደቢት በኮከብ ግብ አግቢውና ኮከብ ተጫዋች ሆኖ በተመረጠው ጌታነህ ከበደ ፊት አውራሪነት የሊጉ አዲስ ቻምፒዮን ለመሆን በቃ።
ይህም ታሪካቸው ፕሪሚየር ሊጉን ከፈረሰኞቹ ውጪ ያነሱ 4ኛው ክለብ አድርጓቸው ነበር። 2006 ለፈረሰኞቹ እንደተለመደው ከአንድ ዋንጫ በኋላ ወደ ቻምፒዮናነት የተመለሱበት ነው። ቀጣዩ ዓመትም ፈረሰኞቹ ሊጉ ገና ሁለት ጨዋታዎች እየቀሩት ለ12 ጊዜ መንገሳቸውን በጊዜ ያረጋገጡበት ሆኗል። የቡድኑ አምበል ደጉ ደበበም ከ12ቱ ዋንጫዎች 7ቱን አብሮ በማንሳት ከክለቡ ጋር አዲስ ታሪክ አኑሯል።
በቀጣዮቹ ሁለት ዓመታት ፕሪሚየር ሊጉ ተሳታፊዎቹን ከ14 ወደ 16 ባሳደገባቸው ዓመታት ፈረሰኞቹ ብዙም ሳይቸገሩ ተከታታይ ዋንጫዎችን ማንሳት ችለዋል። በተከታታይ አራት ዓመታት ፈረሰኞቹ ቻምፒዮን በመሆን አዲስ ታሪክ በፃፉበት የውድድር ዓመት የፕሪሚየር ሊጉ ደረጃና ጥራት ከመውረዱ ባነሰ ጨዋታዎችም ለተመልካች እጅግ አሰልቺና ፉክክሩም ደብዛዛ ነበር።
ከነዚህ የውድድር ዓመታት በኋላ ግን ከ2010 ጀምሮ ፕሪሚየርሊጉ በአዳዲስ ቻምፒዮኖች አብዮት የተቃኘ ሆኗል:: ለሦስት የውድድር ዓመታትም የተለያዩ የክልል ክለቦች ወደ ቻምፒዮንነት ሊመጡ ችለዋል:: የያኔው ጅማ ከነማ የአሁኑ ጅማ አባጅፋር የጀመረውን የቻምፒዮንነት አብዮት መቖለ ከተማና ፋሲል ከነማ ተቀላቅለው ያለፉትን ሦስት ዋንጫዎች ማንሳት ችለዋል:: ፈረሰኞቹም ከነዚህ ዓመታት በኋላ ባለፈው አርብ 15ኛውን ዋንጫ በማንሳት ወደ ቻምፒዮንነት ተመልሰዋል::
ቦጋለ አበበ
አዲስ ዘመን ሰኔ 26/2014
ቅዱስ ጊዮርጊስ እግር ኳስ ክለብ (ፈረሰኞቹ) የ2014 ቤትኪንግ የኢትዮጵያ ፕሪሚየርሊግ ዋንጫን ትናንት ረፋድ ላይ በባህርዳር ስቴድየም በማንሳት ለ15ኛ ጊዜ በሊጉ መንገስ ችለዋል። በአንድ ነጥብ ልዩነት ከተፎካካሪያቸው ፋሲል ከነማ (አጼዎቹ) ጋር እስከ መጨረሻው የሊጉ መርሃ ግብር ጨዋታ ድረስ ልብ የሚሰቅል ፉክክር ያደረጉት ፈሰረኞቹ በመጨረሻም አጓጊውን ጉዞ በድል ደምድመዋል።
በ30ኛው ሳምንት መርሃግብር ቻምፒዮኑን ለመለየት በተደረጉት ወሳኝ ጨዋታዎች ፈረሰኞቹ ላለመውረድ እልህ አስጨራሽ ትግል ያደረገው አዲስ አበባ ከተማን በኢስማኤል ኦሮ አጎሮና አማኑኤል ገብረሚካኤል ሁለት ሁለት ግቦች 4ለ0 በመርታት የአጼዎቹን ውጤት ሳይጠብቁ ዋንጫውን አንስተዋል። በተመሳሳይ ሰአት በባህርዳር ዩኒቨርሲቲ ስቴድየም ላለመውረድ የሚታገለውን ድሬዳዋ ከተማን የገጠሙት አጼዎቹ ከጨዋታው ሙሉ ነጥብ አግኝተው ቻምፒዮን ለመሆን የፈረሰኞቹን ሽንፈት መጠበቅ ነበረባቸው።
ይሁንና ፈረሰኞቹ የራሳቸውን እድል በራሳቸው የወሰኑበትን ውጤት ሲያስመዘግቡ አጼዎቹ በአንጻሩ ሁለት ለዜሮ መምራት ቢችሉም ድሬዳዋ ከተማ ውጤቱን ገልብጦ 3ለ2 በመርታት ከመውረድ የተረፈበትን ውጤት ማስመዝገብ ችሏል። አዲስ አበባ ከተማም ጅማ አባጅፋርና ሰበታ ከተማን ተከትሎ ሶስተኛው ወራጅ ክለብ ሆኗል። በተመሳሳይ ሰአት ላለመውረድ ከሐዋሳ ከተማ ጋር አጓጊ ፍልሚያ ያደረገው አዳማ ከተማ 3ለ1 በሆነ ውጤት ጨዋታውን አሸንፎ በመጨረሻ ሰአት ከመውረድ ተርፏል።
በኢትዮጵያ ፕሪሚየርሊግ በርካታ ዋንጫዎችን በማንሳት ተስተካካይ የሌለው ቅዱስ ጊዮርጊስ እግር ኳስ ክለብ አንጋፋ ብቻ ሳይሆን በአገር ውስጥ እግር ኳስ ስኬታማ መሆኑ ሁሉንም ያስማማል። ፈረሰኞቹ በርካታ የፕሪሚየርሊግ ዋንጫዎችን ማንሳት ብቻ ሳይሆን በተደጋጋሚ ዓመታት ቻምፒዮን በመሆን ይታወቃሉ። በአንድ ውድድር ዓመት የፕሪሚየርሊጉን ዋንጫ ማንሳት ባይሳካላቸው በሌላው የውድድር ዓመት ወደ ቻምፒዮንነት የመመለስ ባህልም አላቸው።
በተለይም ፈረሰኞቹ የኢትዮጵያ ፕሪሚየርሊግ ከ1990 ዓ.ም አንስቶ እንደ አዲስ መካሄድ ከጀመረ ወዲህ ተከታታይ የቻምፒዮንነት ድሎችን ማሳካት የቻሉ ሲሆን የፕሪሚየርሊጉን ዋንጫ ከሁለት ዓመት በበለጠ ጊዜ ሳያነሱ የቀሩበት አጋጣሚ የለም። ይሁን እንጂ ባለፉት ሶስት የውድድር ዓመታት ፈረሰኞቹ ከፕሪሚየርሊጉ ቻምፒዮንነት ባልተለመደ መልኩ ርቀው ቆይተዋል። በነዚህ ዓመታት የተለያዩ የውጪ አሰልጣኞችን ቀጥረውም ከቅርብ ዓመታት ወዲህ ጠንካራ ተፎካካሪ ሆነው ከመጡት የክልል ክለቦች የፕሪሚየርሊጉን ዋንጫ መንጠቅ አልቻሉም።
የዘንድሮው የውድድር ዓመት የቤትኪንግ የኢትዮጵያ ፕሪሚየርሊግ ከመጀመሩ በፊት ፈረሰኞቹን ለመምራት የመጡት ሰርቢያዊው አሰልጣኝ ዝላትኮ ክራምፖቲችም ከቡድኑ ጋር ብዙ ርቀት መጓዝ ሳይችሉ ቀርተዋል። በዚህም ምክትል አሰልጣኙ ዘሪሁን ሸንገታ የውድድር ዓመቱን ሙሉ በሙሉ በሚባል ደረጃ ፈረሰኞቹን እየመሩ ትናንት አስራ አምስተኛውን ዋንጫ ከአራት አመት በኋላ ማሳካት ችለዋል፡፡
ቅዱስ ጊዮርጊስ በ 1990 ዓ.ም የኢትዮጵያ ፕሪሚየር ሊግ እንደ አዲስ ለመጀመርያ ጊዜ ሲካሄድ መካፈል አልቻለም ነበር። ምክንያቱም በወቅቱ የብሄራዊ ሊግ ተወዳዳሪ ነበርና። በቀጣይ ዓመት ግን ሊጉን ሲቀላቀል ቻምፒዮን ሆነ። በቀጣዩ ዓመትም ደገመ። በ 1993 መብራት ኃይል ቻምፒዮን በመሆኑ ለሶሰተኛ ጊዜ ዋንጫ ለመውሰድ የነበረው ህልም ሳይሳካ ቀረ። በሚቀጥሉት ሁለት ዓመታትም በ 1994ና 1995 በተከታታይ የዋንጫ ባለቤት ሆነ። ሀዋሳ ከነማ የ1996 ቻምፒዮን መሆኑ አሁንም ሀትሪክ የመስራት ህልሙ እንዲጨናገፍ አደረገው።
1997ና 1998 ለሶስተኛ ጊዜ የተከታታይ ድል ባለቤት ሆነ። 1999 በክለቦችና በፌደሬሽኑ መካከል የተፈጠረው ውዝግብ ዋነኛ ተዋናይ የነበረው ጊዮርጊስ ራሳቸውን ከውደድሩ ካገለሉ ክለቦች አንዱ በመሆኑ ለሶስተኛ ተከታታይ ጊዜ ቻምፒዮን የመሆን አላማው ለሶስተኛ ጊዜ ተጨናገፈ። በ 2000፤ 2001ና 2002 ዋንጫውን በማንሳቱ ግን በስተመጨረሻው አላማውን እንዲያሳካ አስችሎታል። ክለቡ እስከ 2002 ከተዘጋጁት 13 የፕሪሚየር ሊግ ዋንጫዎች ውስጥ ዘጠኙን በመውሰድም ፍፁም የበላይነቱን አሳይቷል::
በዘንድሮው የውድድር አመት ከመጀመሪያ አንስቶ የደረጃ ሰንጠረዡን ከሌሎች ክለቦች ከአስር በበለጠ የነጥብ ልዩነት መምራት የቻሉት ፈረሰኞቹ አንድ ጊዜ ብቻ በፋሲል ከነማ ሽንፈት ገጥሟቸዋል። በተለይም የሊጉ የመጨረሻ አምስት ሳምንታት ጨዋታዎች ከአዳማ ወደ ባህርዳር ከሄዱ በኋላ በአጼዎቹ የደረሰባቸውን ሽንፈት ጨምሮ በተደጋጋሚ ያልተጠበቁ ነጥቦችን የጣሉት ፈረሰኞቹ በጊዜ ቻምፒዮን መሆናቸውን ማረጋገጥ የሚችሉበት እድል ከእጃቸው መውጣቱ የውድድር አመቱን መገባደጃ ከተገማችነት ወደ አጓጊነት ለውጦታል። ይህም የውድድር አመቱን እንደ ጣፈጠ እንዲፈጸም ያደረገ ሲሆን በፈረሰኞቹና በአጼዎቹ መካከል የነበረው የአንድ ነጥብ ልዩነት በምን መልኩ እንደሚደመደም የመጨረሻውን ጨዋታ ብዙዎች ትኩረት ሰጥተው እንዲከታተሉ ማድረግ ችሏል።
ቦጋለ አበበ
አዲስ ዘመን ሰኔ 25/2014
በአሜሪካዋ ዋሽንግተን ዲሲ ከተማ የሚካሄደው ታላቁ የአፍሪካ ሩጫ በመጪው ጥቅምት ወር ለአራተኛ ጊዜ እንደሚካሄድ ተገለጸ፡፡ በውድድሩ ላይ ከ20 በላይ ታዋቂ ኢትዮጵያውያን ኦሊምፒያኖችና የዓለም ቻምፒዮኖች እንዲሁም የአገር ባለውለታዎች ተሳታፊ እንደሚሆኑ አዘጋጆቹ አሳውቀዋል፡፡
አሜሪካ በሚኖሩ ኢትዮጵያውያንና ትውልደ ኢትዮጵያውያን አዘጋጅነት የሚካሄደውና ባለፉት አራት ዓመታት ፈጣን እድገት እያሳየ በመጣው ታላቁ የአፍሪካ ሩጫ ዘንድሮም ለአራተኛ ጊዜ ሲካሄድ በርካታ ኢትዮጵያውያን እና አፍሪካዊያን ይሳተፋሉ፡፡ ‹‹አብሮነት መሻል ነው›› በሚል መሪ ሃሳብም ውድድሩ እንደሚካሄድ አዘጋጆቹ አስታውቀዋል፡፡ ሩጫው ከስፖርታዊ ውድድርነቱ ባለፈ ኢትዮጵያውያንን ማሰባሰብ፣ለዳያስፖራው ማህበረሰብ ልጆችን ከባህላቸው ጋር የበለጠ ማቀራረብ እንዲሁም ለተለያዩ በጎ አድራጎት ስራዎች ገቢ ማሰባሰብን ዓላማው አድርጓል። በ5 ኪሎ ሜትሩ ሩጫ ላይ ከአትሌቶች ባለፈ የዳያስፖራው ማህበረሰብ ተካፋይ ሲሆን፤ ምዝገባውም ከዛሬ ጀምሮ በድረገጽ የሚካሄድ ይሆናል፡፡
በዚህ ዝግጅት ከ20 በላይ ታዋቂ ኢትዮጵያውያን ኦሊምፒያኖችና የዓለም ቻምፒዮኖች እንዲሁም የአገር ባለውለታዎች ተሳታፊ እንደሚሆኑም የገለፁት የውድድሩ አዘጋጆች፣ ባለፉት ሶስት መርሃ ግብሮች ላይ የኢትዮጵያ ብርቅዬ አትሌቶች ደራርቱ ቱሉ፣ ቀነኒሳ በቀለ፣ የዲባባ ቤተሰብ፣ ሚሊዮን ወልዴ፣ ፋጡማ ሮባ፣ ብርሃኔ አደሬ፣ ስለሺ ስህን፣ ቁጥሬ ዱለቻ እና ሌሎችም በክብር እንግድነት መገኘታቸውን አስታውሰዋል፡፡
በሺዎች ከሚቆጠሩ የዲያስፖራው ማህበረሰብ አባላት ባሻገር ታዋቂ ሰዎችም ውድድሩን ለማበረታታት እንደሚካፈሉ ታውቋል። ባለፉት ውድድሮች የኢትዮጵያ አትሌቲክስ ፌደሬሽን ኘሬዚደንት ኮማንደር ደራርቱ ቱሉ በክብር እንግዳነት መገኘቷ ይታወሳል፡፡
ኮማንደር ደራርቱ ቱሉ ከመጀመሪያው ውድድር ጀምሮ በአካል በመግኘት አዘጋጆቹን ስትደግፍ የቆየች መሆኗን ያስታወሱት አዘጋጆቹ፣ ለታየው እድገት አድናቆቷን እንደገለፀችም ጠቁመዋል፡፡ ኮማንደር ደራርቱ ውድድሩ ባለፉት ስልሳ ዓመታት ኢትዮጵያውያን አትሌቶች የሀገራቸውን መልካም ገጽታ በማስተዋወቅ ረገድ ያደረጉት አስተዋጽኦ ምስጋናና እውቅና የሚያገኝበት መድረክ መሆኑን እንደገለፀችም ጠቁመዋል፡፡
የግራንድ አፍሪካን ረን ዋና አዘጋጅ ዶክተር ጋሻው አብዛ በበኩላቸው፤ ዝግጅቱ ከአንድ ቀን የ5 ኪሎ ሜትር የቤተሰብ ሩጫነት የበለጠ ፋይዳ ያለው መርሀግብር መሆኑን ጠቁመዋል፡፡ ኢትዮጵያውያንና ትውልደ ኢትዮጵያውያን በማቀራረብ ረገድ ጉልህ ሚና እንዳለውም አክለዋል። አያይዘውም ከሩጫው ጎን ለጎን የዳያስፖራው ማህበረሰብ ለሚኖሩበት የአሜሪካ ማህበረሰብና ለትውልድ ሀገራቸው ኢትዮጵያ የጎላ አስተዋጾኦ ላደረጉ ሰዎች ሽልማት የሚበረከትበት መድረክ እንደሆም አብራርተዋል።
በሩጫው ላይ በአጋርነት ከሚሰሩ ተቋማት መካከል አንዱ የሆነው የዳሽን ባንክ ሲኒየር የዳያስፖራ ባንኪንግ ስራ አስኪያጅ አቶ ያስቻለው አልማው፤ ባንካቸው የማህበረሰብ ግዴታውን ለመወጣት እንደ ታላቁ የአፍሪካ ሩጫ ያሉ ኢትዮጵያውያንን የሚያሰባስቡ ዝግጅቶችን በቀጣይነት በመደገፍ ለዳያስፖራው ማህበረሰብ ምስጋናውን የሚገልጽበት አጋጣሚ መሆኑን ጠቁመዋል። በተለይ የኢትዮጵያ ብሄራዊ እሴት የሆነውን ሩጫ እንደ እንድ መድረክ በመጠቀም በውጭ የሚኖሩ ወገኖችን ግንኙነት ማጠናከርና የባህል ልውውጥ ማድረግን አበክረው የሚደግፉት መሆኑንም አብራርተዋል፡፡
በዝግጅቱ የሚመዘገቡ እና በዕለቱ ውድድሩን የሚያጠናቅቁ ተመዝጋቢዎች በሙሉ ሽልማት በሚያስገኘው እጣ ላይ የሚካተቱ ሲሆን፣ በውድድሩ ማጠናቀቂያ ላይ የመኪናው እድለኛ የሆነው ተሳተፊ በይፋ መድረኩ ላይ ይገለጻል። የአሌክሳንደሪያ ቶዮታ የሴልስ ማኔጀር አቶ ያሬድ ማንአለብህ፤ አፍሪካውያን በተለይም ኢትዮጵያውያን የአሌክሳንደሪያ ቶዮታ የረጅም ዓመታት ደንበኞች መሆናቸውን ገልጸዋል።
ይህንንም ደጋግመው ያሳዩ ሲሆን፤ ለእምነታቸው እና የአሌክሳንደሪያ ቶዮታ ቤተሰብ በመሆናቸው በታላቁ የአፍሪካ ሩጫ በኩል ለማመስገን መርጠዋል። በተለይ ዝግጅቱ ማህበረሰብን በማሰባሰብ እና በማወደስ ረገድ ባለፉት ዓመታት ያከናወናቸው ስራዎች ‹‹ቅድሚያ ለማህበረሰብ›› ከሚለው መርህ ጋር የሚጣጣም በመሆኑ በቀጣይነትም እንደሚደግፉት ጠቁመዋል። አይይዘውም ዝግጅቱ በማህበረሰቡ የተለየ ቦታ የሚሰጠውን የአትሌቲክስ ስፖርት በመጠቀም አብሮነትን ማጎልበት የሚያስችል መሆኑን ገልጸዋል።
ብርሃን ፈይሳ
አዲስ ዘመን ሰኔ 24/2022
በአሜሪካዋ ዩጂን ግዛት ኦሪጎን ከተማ የሚካሄደው 18ኛው የዓለም አትሌቲክስ ቻምፒዮና የሁለት ሳምንታት ዕድሜ ብቻ ቀርተውታል። የውድድሩ አዘጋጅ ከተማ ኦሪጎንም አትሌቶችን ለመቀበል እየተሰናዳች ትገኛለች። የአትሌቲክሱ ዓለም ምርጥ አትሌቶች ብቃታቸውን ለማስመስከር እንዲሁም የሃገራቸውን ስም ለማስጠራትም ዝግጅታቸውን በማጠቃለል ላይ ናቸው። በስፖርቱ ስመጥር ከሆኑት ሃገራት መካከል የምትመደበው የኢትዮጵያ ብሄራዊ ቡድንም በዝግጅት ላይ ይገኛል።
ከአጠቃላይ ቡድኑ ውስጥም በርካታ አትሌቶች የሚካፈሉበት የ5ሺ ሜትር ወንዶች ምድብ ነው። ለተፎካካሪዎች አስፈሪ በሆነው በዚህ ቡድን የዓለም ቻምፒዮናውን ሙክታር እድሪስን ጨምሮ ከእነተጠባባቂው አምስት አትሌቶች ተይዘዋል። ሙክታር በለንደኑ የዓለም ቻምፒዮና ባልተጠበቀ ሁኔታ የርቀቱን የበላይነትን ከኢትዮጵያውያን እጅ በመንጠቅ የግሉ ያደረገውን እንግሊዛዊ አትሌት በመርታት ለአንዴና ለመጨረሻ ጊዜ የስኬት ጉዞው እንዲደመደም በማድረጉ ይታወሳል። በትውልድ ሶማሊያዊ በዜግነት ደግሞ እንግሊዛዊ የሆነው ሞሃመድ ፋራህ ለሶስት ዓመታት የ5ሺ እና 10ሺ ሜትር ድሎችን ለብቻው በመጠቅለል የዓለም ቁንጮ ሆኖ ነበር። ለንደን ላይ ግን ከፍተኛ ግምት ያልተሰጠው ሙክታር በአስደናቂ አጨራረስ የወርቅ ሜዳልያውን ርቆ ከሄደበት አስመልሶ የሀገሩን ስም ዳግም አስጠርቷል።
የእንግሊዛውያን መመኪያ የሆነው ሞ ፋራህ በወቅቱ መቀደሙን ለማመን የተቸገረ ከመሆኑም ባለፈ የውድድር ሕይወቱም ላይ ለውጥ ያስከተለ ሽንፈት ነበር በሙክታር የደረሰበት። ቻምፒዮናው ሙክታርም የርቀቱን ንግስና እአአ በ2019ኙ የኳታር ዓለም ቻምፒዮናም በድጋሚ በመቀዳጀት የበላይነቱን አስጠብቋል። በዓለም አትሌቲክስ ጋባዥነት በኦሪጎን ቻምፒዮና በቀጥታ ተካፋይ የሆነውና ቡድኑን የሚመራው አትሌቱ ጥቂት ሳምንታት ለቀሩት ውድድር እየተደረገ ስላለው ዝግጅት ከአዲስ ዘመን ጋዜጣ ጋር ቆይታ አድርጓል።
ዝግጅቱን አስመልክቶ ‹‹እንደሌላው
ጊዜ የሀገራችንን ባንዲራ
ዝቅ ላለማድረግ በትጋት
እየሰራን ነው›› ብሏል።
በቡድኑ ጥሩ ብቃት ላይ ያሉ አትሌቶች መኖራቸውን የሚያነሳው አትሌቱ እርሱ ግን ከነበረበት ጉዳት ሙሉ ለሙሉ ባያገግምም አብሯቸው በመሆን ውጤት ለማስመዝገብ ጥረት ያደርጋል። መቀመጫቸውን በኔክሰስ ሆቴል ያደረጉት የቡድኑ አባላት በኢትዮጵያ ስፖርት አካዳሚ፣ በቃሊቲ፣ እንጦጦ እንዲሁም ሱሉልታ አካባቢ እየቀያየሩ ዝግጅት በማድረግ ላይ ይገኛሉ። ቡድኑ እንደ ሌላው ሀገር በሳይንሳዊ ዘዴ ሳይሆን በከፍተኛ ስፍራዎች ላይ ልምምዱን የሚያደርግ ሲሆን፤ አሁን በኢትዮጵያ ያለው ወቅት ክረምት በመሆኑ በተወሰነ መልክ ዝግጅቱን ከባድ አድርጎባቸዋል። ነገር ግን አብዛኛው የዝግጅት ጊዜ እየተጠናቀቀና ወደ ውድድር እየተንደረደሩ በመሆኑ ራሳቸውን ከሁኔታዎች ጋር በማጣጣም እየሰሩ መሆኑንም ያስረዳል።
የለንደን እና የኳታር ቻምፒዮን ዘንድሮ ደግሞ በኦሪጎን ሶስተኛውን ተከታታይ ስኬት በማስመዝገብ ታሪካዊ አትሌት ለመሆን እየተሰናዳ ይገኛል። ሶስቱ ተከታታይ ውድድሮች በአትሌቱ ላይ ያላቸው መልክ ምን ይመስላል በሚለው ላይ የሚከተለውን አስተያየት ሰጥቷል። ሞ ፋራህን ባሸነፈበት የለንደኑ ዓለም ቻምፒዮና በመልካም ጤንነት ላይ ሆኖ ነበር የተሳተፈው። በኳታሩ ቻምፒዮና ላይ ተጋባዥ ቢሆንም ጉዳት ላይ ሆኖ በመሮጥ ያልተጠበቀ አሸናፊነት በማስመዝገብ ነበር በድጋሚ የወርቅ ሜዳሊያውን ያጠለቀው። ዘንድሮም በተመሳሳይ ህመም ቢገጥመውም ከቡድን አጋሮቹ ጋር በመሆን ጥሩ ውጤት ለማስመዝገብ እንደሚሮጥ ገልጿል።
በዚህ ርቀት ከእርሱ ጋር የሚሮጡትና በኢትዮጵያ አትሌቲክስ ፌዴሬሽን የተዘጋጀውን ሚኒማ በማሟላት የተመረጡት አትሌቶች በጥሩ ቁመና ላይ የሚገኙ መሆናቸውን አትሌቱ ያስረግጣል። አትሌቶቹ በዓመቱ በነበሩ ውድድሮች ላይ ሲያሳዩ የቆዩት ብቃት መልካም የሚባል ሲሆን፤ እርሱ ያለውን የተሻለ ልምድ በማካፈል ዝግጅቱ እየተከናወነ ይገኛል። በውድድሩ ላይም የኢትዮጵያ ቡድን አራት አትሌቶችን ይዞ መቅረቡ በራሱ ለሌሎች ተፎካካሪዎችን ከማድከም አንጻር የራሱን ሚና ከመጫወቱም በላይ የቡድን ስራ ለመስራትም ይመቻል። በመሆኑም በርቀቱ የተለመደው ወርቅ ይታጣል የሚል ግምት እንደሌለው አመላክቷል።
ብርሃን ፈይሳ
አዲስ ዘመን ሰኔ
23/2014
የኢትዮጵያ ፕሪሚየርሊግ በ1990 እንደ አዲስ መካሄድ ከጀመረ ወዲህ እንደ ዘንድሮው የውድድር ዓመት መጨረሻው እጅግ አጓጊና ጣፍጭ የሆነበት አጋጣሚ በቅርብ ዓመታት ታይቶ አያውቅም። ከመጀመሪያው አንስቶ የቻምፒዮንነት ጉዞው የአንድ ክለብ ግልቢያ የመሰለው የ2014 ቤትኪንግ የኢትዮጵያ ፕሪሚየርሊግ የማታ ማታ ከሃያ ሳምንት መርሃግብር ጨዋታዎች በኋላ ቀድሞ ከነበሩ ግምቶች ተቃራኒ የሆኑ ውጤቶች እየተመዘገቡበት ሄደዋል። ይህም ትልቁን ዋንጫ የመሳም እድሉ ወደ አንድ ክለብ ብቻ እንዳያዘነብል አድርጎ የሊጉን የመጨረሻ ጨዋታዎች በጉጉት የተሞላ አድርጎታል።
የሊጉ ያለፉ አምስትና ከዚያ በላይ ሳምንታት ጨዋታዎች ከመጀመሪያ አንስቶ በሰፊ የነጥብ ልዩነት እየመራ የነበረው ቅዱስ ጊዮርጊስና በተከታዩ ፋሲል ከነማ መካከል ፉክክሩ እየጦዘ መጨረሻው ሳምንት መርሃግብር ድረስ ዘልቋል። የመጨረሻውና ሰላሳኛው ሳምንት መርሃግብር ጨዋታዎች ከነገ ጀምሮ በባህርዳር ስቴድየም ሲካሄዱም ፈረሰኞቹና አጼዎቹ ዋንጫውን የማንሳት ተስፋቸውን ይዘው ወደ ሜዳ ይገባሉ።
የዓምና የሊጉ ቻምፒዮን አጼዎቹ በታሪካቸው ሁለተኛውን ዋንጫ ለመሳም አጀማመራቸው ደካማ ቢመስልም ከሊጉ አጋማሽ በኋላ አስደናቂና ስኬታማ ጉዞ አድርገው ከፈረሰኞቹ ጋር የነበራቸውን ሰፊ የነጥብ ልዩነት ወደ አንድ በማጥበብ የቻምፒዮንነት ፉክክሩ አጓጊ እንዲሆን ነብስ ዘርተውበታል። ፈረሰኞቹ በአንጻሩ ለረጅም ሳምንታት መሪነታቸውን አስጠብቀው ቢጓዙም በአጼዎቹ የደረሰባቸው የመጀመሪያ ሽንፈትና በተደጋጋሚ ነጥብ መጣላቸው ለአስራ አምስተኛ ጊዜ ዋንጫውን ለማንሳት የነገውን የመጨረሻ መርሃግብር እንዲጠብቁ አስገድዷቸዋል።
ያምሆኖ የቻምፒዮንነት እድላቸው በአንድ ነጥብ ልዩነት ከሚከተሏቸው አጼዎቹ የተሻለ ሆኖ ለነገው ወሳኝ ፍልሚያ አድርሷቸዋል። ፈረሰኞቹ ዋንጫውን ለመሳም በነገው የመጨረሻ ፍልሚያ አዲስ አበባ ከተማን የማሸነፍ ግዴታ ውስጥ ገብተው ይገጥማሉ። ከማሸነፍ ውጪ የአቻ ውጤት እንኳን ፈረሰኞቹ ዋንጫውን ለማንሳት አያዋጣቸውም። በአንጻሩ አጼዎቹ የፈረሰኞቹን ነጥብ መጣል እየተጠባበቁ ከሊጉ ላለመውረድ የሚጥረው ድሬዳዋ ከተማን በነገው ፍልሚያ ማሸነፍ ብቻ የዋንጫ ተስፋቸው ይሆናል።
የሊጉ ዋንጫ ከሁለቱ ብርቱ ተፎካካሪዎች በአንዱ እጅ መግባቱ እርግጥ ነው። ይህም በቀጣዩ ዓመት ኢትዮጵያን ወክለው በአፍሪካ ታላላቅ ውድድሮች የሚካፈሉበትን እድል ቀድመው እጃቸው እንዲያስገቡ አድርጓቸዋል። ከዚህ ጋር በተያያዘም ካፍ የአፍሪካን ታላላቅ የክለቦች ውድድሮችን በተመለከተ የክለቦችና የተጫዋቾች ምዝገባ እንዲሁም የውድድሮቹን ቀናት መረጃዎች ይፋ አድርጓል።
የአፍሪካ ቻምፒየንስ ሊግና ኮንፌዴሬሽን ካፕ በየአመቱ የአገራት የሊግ አሸናፊዎችና ሁለተኛ የወጡ እንዲሁም የጥሎ ማለፍ ባለድሎችን እንደየአገራቱ የውስጥ ሊግ ህጎች እያሳተፈ እንደሚገኝ ይታወቃል። ከኢትዮጵያም በየትኛው ውድድድ የትኛው ክለብ እንደሚሳተፍ ነገ የሚለይ ቢሆንም ቅዱስ ጊዮርጊስና ፋሲል ከነማ ነገ የሚጠብቃቸው ፍልሚያ ለሊጉ ቻምፒዮንነት ብቻ ሳይሆን በትልቁ የአፍሪካ ቻምፒዮንስሊግ ለመሳተፍ ጭምር የሚዋደቁበት ሆኗል። የሊጉን ዋንጫ የሚያነሳው ወደ አፍሪካ ቻምፒዮንስ ሊግ ያመራል። ሁለተኛ ሆኖ የሚያጠናቅቀውም የአፍሪካ ኮንፌዴሬሽን ዋንጫ ላይ የሚሳተፍ ይሆናል።
ካፍ የ2022/23 አህጉራዊውን ፍልሚያ በተመለከተ የተለያዩ መረጃዎችን ከቀናት በፊት ይፋ ያደረገ ሲሆን፣ በሁለቱም ውድድሮች ላይ የሚሳተፉ ክለቦችን ብሔራዊ ፌዴሬሽኖች የሚያስታውቁበት ቀን ወደ ሐምሌ 24 (ጁላይ 31) መገፋቱ ተረጋግጧል። በመጀመሪያ የቅድመ ማጣሪያ ዙር የሚካፈሉ ክለቦች የሚጠቀሙባቸውን ተጫዋቾች የሚያስገቡበት ቀን ደግሞ ከሐምሌ 25-ነሐሴ 9 ድረስ መሆኑ ተጠቁሟል።
በካፍ የክለቦች ውድድር ደረጃ የመጀመሪያ 12 ቦታዎችን የያዙት አልጄሪያ፣ አንጎላ፣ ዲ አር ኮንጎ፣ ግብፅ፣ ጊኒ፣ ሊቢያ፣ ሞሮኮ፣ ናይጄሪያ፣ ደቡብ አፍሪካ፣ ሱዳን፣ ታንዛኒያ እና ቱኒዚያ በሁለቱም ውድድሮች ሁለት ሁለት ተሳታፊ ክለቦችን እንደሚወክሉ ይታወቃል። ኢትዮጵያን ጨምሮ ሌሎቹ ሀገራት ግን እንደየደረጃቸው ከመጀመሪያ የቅድመ ማጣሪያ ጀምሮ ጨዋታዎችን እያደረጉ ለዋናው ውድድር የሚበቁ ይሆናል።
የመጀመሪያው ቅድመ ማጣሪያ የሜዳ/ከሜዳ ውጪ ጨዋታዎች ከጿጉሜ 4-መስከረም 1/ መስከረም 6-8 ሲደረጉ ሁለተኛው የቅድመ ማጣሪያ የሜዳ/ከሜዳ ውጪ ጨዋታዎች ደግሞ መስከረም 27-29/ ጥቅምት 4-6
ድረስ እንደሚከናወን የወጣው መርሐ-ግብር ያስታውቃል። ከቻምፒየንስ ሊግ ሁለተኛው ቅድመ ማጣርያ የወደቁ ክለቦች ደግሞ በኮንፌዴሬሽን ካፕ ከጥቅምት 23-30 ተጨማሪ የማጣሪያ ጨዋታዎችን የሚያደርጉ ይሆናል። የተጠቀሱትን ዙሮች ያለፉ ክለቦች ከታህሣስ 23-ጥር 23 ድረስ ተጨማሪ የተጫዋቾች ምዝገባ አከናውነው የካቲት 3-5 የመጀመሪያ ጨዋታ ማድረግ ወደሚጀምረው ዋናው ውድድሩ እንደሚያመሩ ተመላክቷል።
ክለቦች በውድድሩ የሚጠቀሙባቸውን 40 ተጫዋቾች ማስመዝገብ ሲችሉ በተጠባባቂ ወንበር ላይ 9 ተጫዋቾችን አድርገው በጨዋታ 5 ተጫዋቾችን የመቀየር መብት እንዳላቸው ተጠቁሟል።
ቦጋለ አበበ
አዲስ ዘመን ሰኔ
22/2014
ባለፈው ዓመት ከከፍተኛ ሊግ ወደ ቤትኪንግ የኢትዮጵያ ፕሪሚየር መመለሱን ያረጋገጠው መከላከያ እግር ኳስ ክለብ የዘንድሮውን የውድድር ዓመት በሊጉ መቆየቱን ለማረጋገጥ ሁለት ጨዋታዎች ይቀሩታል፡፡ ያም ሆኖ የመከላከያ ስፖርት ክለብ በመጪው ዓመት ላይ በቀድሞ የመቻል ስሙ ሊጠራ መሆኑ ተረጋግጧል፡፡
በኢትዮጵያ የስፖርት ታሪክ ውስጥ በስመ ገናናነቱ የሚታወቀው እና የበርካታ ዋንጫዎችና የሜዳሊያዎች ባለቤት በመሆን አኩሪ ስም ያለው መከላከያ በቀድሞ ጊዜ ስሙ በሚጠራበት መቻል ስያሜውን ከመጪው ዓመት ጀምሮ የሚያገኝ እና የሚጠራበት ይሆናል፡፡ ይኸው ክለብ በ81 ዓመት የምስረታ ታሪኩም የመቻል ስፖርት ክለብ በሚል የደጋፊዎች ማህበር አቋቁሞ የእውቅና ፈቃድንም ከማኅበራት ማደራጃ ሚኒስትር ሊወስድም እንደቻለ ተነግሯል።
የመከላከያ ስፖርት ክለብ በኢትዮጵያ የስፖርት ታሪክ ውስጥ በተለያዩ ማለትም ከአስር በላይ በሚደርሱ ስፖርቶች በመሳተፍ እና ውጤታማም በመሆን ብዙ ዝናን ያተረፈ ሲሆን፣ በርካታ ስፖርተኞችንም ለሀገሪቱ ማፍራት ችሏል። ይሄ ክለብ ከሚወዳደርባቸው የስፖርት ዘርፎች መካከል በተለይም በእግር ኳሱ በጣም የሚታወቅ ሲሆን በቀድሞው ጊዜም እንደ እነ አረፋይኔ፣ ቡታ አስምሮምን፣ መርሻ ሚደቅሳን፣ በሀብቱ ገብረማሪያምን፣ ሙሉዓለም እጅጉን፣ ሙሉጌታ ብርሃኔን፣ ደረጄ በላይን፣ ክፍሌ ቦልተናን፣በሀይሉን፣ ማቲያስ ሀብተማሪያምን፣ ታሪኩ መንጀታን፣ አለምሰገድ አንቼን፣ በለጠ ወዳጆን ማፍራት ችሏል፡፡ ከ1996 ዓም በኋላ ደግሞ እስከዚህ ዘመን ድረስ እየተጫወቱ ያሉ እና ኳስን መጫወት ያቆሙ በርካታ ተጨዋቾችንም ለእውቅና ሊያበቃ ችሏል።
መከላከያ በቀድሞ ጊዜ አሁን የስም ለውጥ በማድረግ የመቻል ስፖርት ክለብ ተብሎ ሊጠራ እንደተዘጋጀ ሁሉ ምድር ጦርም ተብሎ ይጠራ የነበረ ሲሆን፣ ክለቡ በእግር ኳሱ በተለይም ደግሞ ከ1970ዎቹ አጋማሽ አንስቶ በነበረው ዝናና ውጤታማነት ከደጋፊዎቹ ይሰጠው የነበረው ድጋፍ እና ማበረታታትም ታሪክ የማይረሳው እንደሆነ ይታወቃል፡፡
መከላከያ ወደ ሜዳ ያኔ ሲገባ መጠሪያ ስሙ ምድር ጦርም ተብሎ ይጠራ የነበረ ሲሆን “ይናዳል ገደሉ፤ ጦሩ መጣ ሲሉ” የሚለውና “አማሬሳ ሆ! አማሬሳ ሆ! ጦሩ ነመኛታ” የሚሉት ዜማዎችም የሚታወሱለት ናቸው።
የመከላከያ ስፖርት ክለብ በአዲሱ የውድድር ዘመን መቻል በሚል ስያሜው መጠሪያውን በሚያደርግበት ወቅትም አስቀድሞ የቀድሞ የቡድኑ ደጋፊዎች ማኅበራቸውን ከአቋቋሙ በኋላ የሥራ ክፍፍል ያደረጉ ሲሆን፣ አቶ ኤልያስ አብርሃምን በሊቀመንበርነት፣ ወይዘሮ መንበረ ቀፀላን በምክትል ሊቀመንበርነት፣ አቶ ዳንኤል ኃይለ ሚካኤልን በዋና ጸሐፊነት፣ እንደዚሁም ደግሞ አቶ ተስፋዬ ታደሰን በሕዝብ ግንኙነት በመምረጥ እና በአጠቃላይም 15 የሚደርሱ አባላቶችንም በማካተት የሥራ እንቅስቃሴ ሊጀምሩ መዘጋጀታቸው ታውቋል፡፡
የመከላከያ ስፖርት ክለብ መቻል በሚል የቀድሞ ስሙ በመጪው ዓመት ላይ ሊጠራ ዝግጁ በሆነበት በአሁኑ ሰዓት እንደ ቡድኑ የቀድሞ ቀንደኛ ደጋፊዋ መንበረ ቀፀላ ሁሉ በበፊቱ ጊዜ ቡድኑን አብራት ባማረ ሁኔታ ትደግፍ የነበረችው ፍሬሕይወትም ከምትኖርበት አሜሪካ በመምጣት የቡድኑ የደጋፊዎች የክብር አባል እንድትሆን የተደረገች ሲሆን፣ በምትኖርበት የሰሜን አሜሪካ ላስቬጋስ ከተማም የቡድኑ ተጠሪ ልትሆን ችላለች። ሌላዋ ደጋፊ ገነት አየለም በፈረንሳይ ሀገር የመቻል ስፖርት ክለብ ተጠሪ እና በእዚህ የተመሠረተው የክለቡ የደጋፊዎች ማኅበር የክብር አባልም ለመሆን በቅታለች።
የመከላከያ በአዲሱ ስያሜው የመቻል ስፖርት ክለብ የደጋፊዎች ማኅበር የአባልነት ምዝገባውን በቅርቡ እንደሚጀምር የተነገረ ሲሆን የማኅበሩ ጽሕፈት ቤትም ለጊዜው ጃንሜዳ በሚገኘው የክለቡ ካምፕ እንደሆነም ተነግሯል፡፡
የመከላከያ ስፖርት ክለብ ምስረታ ጣሊያን ከአገር በወጣ ማግስት በ1938 ዓ.ም ሲሆን፤ በኢትዮጵያ የክለቦች ምስረታ ታሪክ ከቀዳሚዎቹ የሚመደብም ነው። ዓመታትን ባስቆጠረ ጉዞውም በተለያዩ ዓለም አቀፍ መድረኮች ሀገርን ያኮሩ ስፖርተኞችን በማፍራት ቀዳሚ ነው። ክለቡ በአትሌቲክስ፣ እግር ኳስ፣ ቮሊቦል እና እጅ ኳስ ስፖርቶች በክለብ ደረጃ ንቁ ተሳትፎ ከማድረግም በላይ ለብሔራዊ ቡድን ተመራጭ ተጫዋቾችና በማፍራትም ጭምር ምስጉን ክለብ ነው።
በአጠቃላይ ስፖርተኛው 500 የሚደርሱ ሲሆን፤ ተቋሙ በጃንሜዳ አካባቢ ባለው ካምፕም መቀመጫቸውን አድርጓዋል። ክለቡ ስፖርተኞችን ከታዳጊ ጀምሮ ወደ ዋናው ቡድን የሚያሳድግ በመሆኑ ለምልመላ ይረዳው ዘንድም በየዓመቱ በተለያዩ አካባቢዎች የራሱን ውድድር ያካሂዳል። በአትሌቲክስ ስፖርትም ሠራዊቱን ለመቀላቀል ፈቃደኛ ለሆኑት እንዲሁም ከሠራዊቱ መካከል ለስፖርቱ ብቁ የሆኑትን ክለቡ አቅፎ ይይዛል።
የአትሌቲክስ ስፖርት የክለቡ መነሻ ነው፤ በኦሊምፒክ መድረክ ባዶ እግሩን በመሮጥ ‹‹ብቻውን ሮምን ወረራት›› የተባለለት አበበ ቢቂላ ደግሞ የክለቡ ፍሬ ነው። ባሻዬ ፈለቀ፣ ማሞ ወልዴ፣ ምሩጽ ይፍጠር፣ እሸቱ ቱራ፣ መሃመድ ከድር እና ሃዲስ አበበም የውትድርናው ዓለም ለኢትዮጵያ ያበረከታቸው ቀደምት እንቁዎች ናቸው። አሁንም ኢብርሂም ጄይላን፣ ኢማና መርጋ፣ ሱሌ ኡቱራ፣ የማነ ጸጋዬ፣ አልማዝ አያና፣ ሙክታር እድሪስ፣ እቴነሽ ዲሮ፣ አስካለ ቲክሳ፣…. ከበርካቶቹ መካከል የሚጠቀሱ ናቸው፡፡
ቦጋለ አበበ
አዲስ ዘመን ሰኔ 20/2014
በኢትዮጵያ እግር ኳስ ከቅርብ ዓመታት ወዲህ አንድ የአጥቂ መስመር ተጫዋች በክለቡና በብሔራዊ ቡድን በሚያስቆጥራቸው ወሳኝ ግቦች ከሌሎች ተለይቶ ይታያል።ስሙ ግን በጉልህ ሲነሳ አይስተዋልም።ይህ የግብ አነፍናፊ በቤትኪንግ የኢትዮጵያ ፕሪሚየር ሊግ ለክለቡ አዳማ ከተማ ተሰልፎ የሚያስቆጥራቸው ግቦችና የሚያሳየው አስደናቂ እንቅስቃሴ ለኢትዮጵያ ብሔራዊ ቡድን በቋሚነት የፊት መስመሩን ከሚመሩ አጥቂዎች አንዱ አድርጎታል። ‹‹ግብ ለማስቆጠር የትኛውንም መስዋእትነት ይከፍላል›› ይሉታል የሜዳ ላይ እንቅስቃሴውን በቅርብ የሚከታተሉ።
መቆጠር ለሚችል ኳስ ብቻ ሳይሆን የመቆጠር እድሉ ጠባብ የሆነን ኳስ ወደ ውጤት ለመቀየር ከግብ ቋሚ ብረት ጋር መጋጨት ካለበት ወደ ኋላ አይልም። ግብ ለማስቆጠር ከተከላካዮች ጋር አይደለም ከሜዳ ጋር መታገል ካለበት ጉዳት ይገጥመኛል ብሎ የሚሰስተው ጉልበት የለውም። ደፋርና ሌሎች አጥቂዎች ለማድረግ የማይደፍሩትን መሞከሩ የተለየ ተጫዋች እንደሚያደርገው ይነገርለታል። ይህ የዋልያዎቹ ፊት አውራሪ ባለፈው የአፍሪካ ዋንጫ የማይበገሩት አንበሶችን (የካሜሩን ብሔራዊ ቡድንን) መረብ ደፍሯል።
በቅርቡም በአፍሪካ ዋንጫ ማጣሪያ የግብጽ ብሔራዊ ቡድን(ፈርኦኖቹ) ላይ ያስቆጠራት ግብ ታጋይነቱን በግልጽ ያሳየች ነበረች። ዓመት ባልሞላ ጊዜ ውስጥ ለዋልያዎቹ ተሰልፎ በአፍሪካ ሁለት ታላላቅ ብሔራዊ ቡድኖች ላይ ግቦችን ያስቆጠረው ዳዋ ሆጤሳ። ከምንም ተነስቶ ለአገሩ ብሔራዊ ቡድን ወሳኝ ግቦችን ለማስቆጠር የበቃበት የህይወት መንገድ ለብዙዎቹ ታዳጊ የኢትዮጵያ እግር ኳስ ተጫዋቾች አስተማሪ ነው።በዛሬው የስፖርት ማህደር አምዳችን ከብዙ በጥቂቱ ስለዚህ ተጫዋች ለመዳሰስ ሞክረናል።
ዳዋ በልጅነቱ የከብቶች እረኛ ነበር። የወላጆቹን ከብቶች ያግዳል፣ ተማሪም ነበር። ይሁን እንጂ ፍቅሩ ከኳስ ጋር ነበር አብሮ የነጎደው። በልጅነቱ በአካባቢው በሚገኝ ሜዳ አልያም በወላጆቹ ሰፊ ግቢ ውስጥ ከኳስ ጋር ሲሯሯጥ ማደጉን ዛሬ ላይ ያስታውሰዋል። ወላጆቹ እግር ኳስን አብዝቶ መጫወቱንና መውደዱን አልወደዱትም ነበር።
እንደ አብዛኞቹ ኢትዮጵያውያን ወላጆች የቤተሰቦቹ ፍላጎት ልጃቸው ትኩረቱ ትምህርት ላይ እንዲሆን ነበር። የኳስ ፍቅሩ ከልክ ያለፈባቸው ወላጆችም ልጃቸውን ወደ ሚፈልጉት መስመር ለማስገባት በብዙ መንገድ ለመቅጣት ሞክረዋል። ቅጣቶቹ ግን ታዳጊው ዳዋን ኳስ ይዞ ከመሯሯጥ አላገዱትም። በመጨረሻም ‹‹ከትምህርትና ከኳስ አንዱን ምረጥ!›› ተባለ፣ ዳዋም ሳያቅማማ ምርጫውን አስታወቀ፣ ኳስን መረጠ።
‹‹ተወልጄ ካደግኩባት ከተማ እግር ኳስ ተጫዋች ሆኖ የወጣ ያለ አይመስለኝም ወይም አላውቅም›› የሚለው ዳዋ በአካባቢው ወደ እግር ኳስ ለመሳብ ምሳሌ የሚሆነው ሰው ባይኖርም በልጅነቱ እግር ኳስ ለመከታተል ከሳተላይት ቴሌቪዥን አይርቅም ነበር። ይህም ግን በለጋነት እድሜው በቀላሉ የሚገኝ እድል አልነበረም። ኳስ ለማሳየት ገንዘብ ያስፈልጋል። በልጅነት ጊዜ ደግሞ ገንዘብ ማግኘት ቀላል አልነበረም።
‹‹እኔ እግር ኳስ ብወድም ቤተሰቦቼ ግን ኳስ እንድጫወት አይፈቅዱልኝም ነበር፣ በኳስ ምክንያት ብዙ ቅጣት ደርሶብኛል፣ ከብቶቼን ትቼ ወደ ኳስ ሜዳ ሄጄ ኳስ እጫወት ነበር፣ በዚህም ምክንያት ብዙ ቅጣቶችን ተቀብያለሁ›› ይላል ዳዋ በአንድ ወቅት በሰጠው ቃለ ምልልስ።
ወላጆቹ ኳስ አትጫወትም ብለው ሲከለክሉት ምግብ አልበላም እያለ ያስቸግር እንደነበረ ዳዋ ያስታውሳል። ዘጠነኛ ክፍል እስኪደርስም በዚህ ሁኔታ ቆየ። ‹‹ቀስ በቀስ ለትምህርት ቤት መጫወት ጀመርኩ›› የሚለው ዳዋ ልምድ ለማግኘት ወደ ነገሌ ቦረና ከሰዎች ጋር መሄዱ ለዛሬው የእግር ኳስ ህይወቱ መንገድ እየከፈተለት ሄደ። በወቅቱ ነገሌ ክለቡ በኦሮሚያ ሊግ ውስጥ ይጫወት ነበር። ለነገሌ ሲጫወትም የመጀመሪያ ክፍያው 300 ብር ነበር።
በልጅነቱ ብዙ መስዋእትነት የከፈለለት እግር ኳስ ኋላ ላይ የወደፊት የኑሮ እጣፋንታውን ብቻም ሳይሆን የፍቅር አጋሩን አገናኘው። የልጆች አባት ሆነ። ‹‹የሕይወት አጋሬ ኳስና አትሌቲክስ ትወዳለች ግን እሷ በትምህርት ገፍታበታለች፣ በልጅነት ነው የተጋባነው፣ ብዙ ዓመት በፍቅር ቆይተናል። ከስድስት ዓመት በፊት ነው የተጋባነው አሁን ሁለት ልጆች አሉን›› በማለትም ከኳስ ውጪ ያለውን ህይወት ይናገራል። ዳዋ አሁን እየተጫወተለት በሚገኘው በአዳማ ከተማ ቤት ገዝቶ ኑሮውን እዚያው አድርጓል።
ዳዋ ማለት በአፋን ኦሮሞ ሰው መንካት የማይችለው ትልቅ ደን ማለት ነው። ሆጤሳ ማለት ደግሞ እኩለ ሌሊት ላይ የተወለደ ሰው ማለት ነው። ዳዋ ዛሬም ኳስ እያንከባለለ ያደገባትን ከተማ አልዘነጋም። ወደ ትውልድ ከተማው ሲሄድ በተለያዩ ፕሮጀክቶች መካከል ውድድር በማካሄድ ታዳጊዎች እንዲበረታቱ ጥረት ያደርጋል።
በኢትዮጵያ ፕሪሚየር ሊግ ደረጃ መጫወት ከጀመረ ሰባት አመታትን አስቆጥሯል። በነዚህ ዓመታትም ለናሽናል ሲሚንት (ድሬዳዋ)፣ በቅዱስ ጊዮርጊስ ለሁለት ዓመት፣በአዳማ ለአራት ዓመት፣በሃዲያ ሆሳዕና አንድ ዓመት ተጫውቷል። አሁንም ዳግም ለአዳማ ከተማ እየተጫወተ ይገኛል።
ከዚህ በላይ ግን በአፍሪካ ዋንጫ ለብሔራዊ ቡድኑ ተሰልፎ ግብ ማስቆጠሩ ልዩ ስሜት ይሰጠዋል። “የአፍሪካ ዋንጫ ማለት ትልቅ ውድድር ነው፣ በትልቅ ውድድር ላይ ተሰልፌ ግብ ማስቆጠሬ በጣም ነው ያስደሰተኝ” ይላል።
የኢትዮጵያ ብሄራዊ ቡድን የሚጎለው ነገር እንደሌለ የሚናገረው ዳዋ “እንደ ተጫዋች ብዙ መስራት ያለብን ነገር አለ፣ ለምሳሌ በቴክኒክ እንጂ በአካል ብቃት ከሌሎች ጋር አንወዳደርም” በማለት ስለ ዋልያዎቹ ይናገራል።
ኢትዮጵያ በእግር ኳሱ እንደ አትሌቲክሱ ብዙ የስኬት ደረጃ ላይ መድረስ አለመቻሉ የሚያበሳጨው ዳዋ “እንደ አንድ ግለሰብ ያሳዝነኛል፣ ለዚህች አገር ብዙ ማድረግ እፈልጋለሁ” በማለትም በእግር ኳሱ ላይ ያለውን ቁጭት ያጋራል።
ቦጋለ አበበ
አዲስ ዘመን ሰኔ 19/2014
የኢትዮጵያ ብሔራዊ ቡድን(ዋልያዎቹ) የዓለምን እግር ኳስ በበላይነት የሚመራው ፊፋ በየወሩ በሚያወጣው የሀገራት የእግር ኳስ ደረጃ መሻሻል አሳይተዋል። ዋልያዎቹ ካለፈው ወር የፊፋ የሀገራት የእግር ኳስ ደረጃ ሰንጠረዥ በሁለት እርከን መሻሻል አሳይተው ከነበራቸው 140ኛ ደረጃ ወደ 138ኛ ደረጃ ከፍ ብለዋል። በአፍሪካ የነበራቸው ደረጃም ወደ አርባ አንደኛ ከፍ ሊል ችሏል።
ዋልያዎቹ ከሶስት ሳምንት በፊት በ2023 የአፍሪካ ዋንጫ ማጣሪያ ከመጀመሪያዎቹ ሁለት ጨዋታዎች አንዱን ማሸነፋቸው ይታወሳል። ዋልያዎቹ የመጀመሪያውን የማጣሪያ ጨዋታ ከሜዳቸው ውጪ ከማላዊ አቻቸው ጋር አድርገው ሁለት ለአንድ መሸነፋቸው የሚታወስ ሲሆን ሁለተኛውን ጨዋታ እዚያው ማላዊ ላይ በማድረግ የግብጽ አቻቸውን ሁለት ለ ዜሮ ማሸነፋቸው አይዘነጋም። የነዚህ ሁለት ጨዋታዎች ውጤት ለዋልያዎቹ የደረጃ መሻሻል ትልቅ ድርሻ አላቸው። ፊፋ ለየሀገራቱ የሚሰጠው ወርሐዊ የእግር ኳስ ደረጃ ሀገራቱ በወር ውስጥ በሚያደርጉት ጨዋታ እንዲሁም በተጋጣሚያቸው ጥንካሬ ላይ የተመረኮዘ መሆኑ ይታወቃል። በዚህም መሠረት ዋልያዎቹ በአፍሪካ ጠንካራና የተሻለ ደረጃ ያላት ግብጽን ማሸነፋቸው አሁን ከተሰጣቸው ደረጃ የተሻለ የሚያስቀምጣቸው ቢሆንም በአንጻራዊነት ደካማ በሆነችው ማላዊ መሸነፋቸው በወርሐዊ ደረጃቸው ላይ ከዚህ የተሻለ ቦታ እንዳይቀመጡ አድርጓቸዋል።
በተያያዘ በሴቶች ወርሐዊ የፊፋ የደረጃ ሰንጠረዥ የኢትዮጵያ የሴቶች ብሔራዊ ቡድን(ሉሲዎቹ) ከባለፈው ወር ከነበራቸው ደረጃ ቀንሰው ከዓለም 126ኛ ደረጃ ላይ ሲቀመጡ በአፍሪካ አስራ ስምንተኛ ሆነዋል። ሉሲዎቹ ከሶስት ሳምንት በፊት በመካከለኛና ምስራቅ አፍሪካ ዋንጫ(ሴካፋ) ወደ ዩጋንዳ ተጉዘው በሶስተኛነት ማጠናቀቃቸው ይታወሳል።
ያለፉት ሁለት የአፍሪካ ዋንጫ ማጣሪያ ጨዋታዎች በአህጉሪቱ የእግር ኳስ ደረጃ ላይ የተለያዩ ለውጦችን ፈጥረዋል። ጊኒን በሜዳዋ አንድ ለዜሮ የረታችው የሰባት ጊዜ የአፍሪካ ዋንጫ አሸናፊዋ ግብጽ በዋልያዎቹ መሸነፏ በአፍሪካ የነበራትን ደረጃ ከቀዳሚዎቹ እንዲንሸራተት አድርጓል። በዚህም ከአፍሪካ ወደ ስድስተኛ ደረጃ ስትወርድ በዓለም አርባኛ ደረጃ ላይ አስቀምጧታል።
የአፍሪካ ዋንጫ ሻምፒዮኗ ሴኔጋል በበኩሏ የአህጉሪቱን የእግር ኳስ ደረጃ በመሪነት ልትቆናጠጥ ችላለች። በዓለም ያላት ደረጃም ወደ አስራ ስምንተኛ ከፍ ብሏል። ሴኔጋልን ጨምሮ በኳታሩ የዓለም ዋንጫ አፍሪካን ከሚወክሉ አምስት ሀገራት አንዷ መሆኗን ያረጋገጠችው ሞሮኮ በዓለም ሃያ ሁለተኛ በአፍሪካ ደግሞ ሁለተኛ የሆነችበትን ደረጃ ማግኘት ችላለች።
ሌላኛዋ የዓለም ዋንጫ ተሳታፊና ያለፈው የአፍሪካ ዋንጫ አዘጋጅ አገር ካሜሩን በወሩ የፊፋ ደረጃ ከተንሸራተቱ የአፍሪካ አገራት አንዷ ብትሆንም ከዓለም ሰላሳ ስምንተኛ ከአፍሪካ አምስተኛ ደረጃ ላይ መቀመጥ ችላለች። የፊፋ አረብ ካፕ ንጉሷ አልጄሪያ በበኩሏ ደረጃዋን አሻሽላ ከአፍሪካ ሰባተኛ ከዓለም አርባ አንደኛ መሆን ችላለች። ናይጄሪያ፣ጋናና ደቡብ አፍሪካም ካለፈው ወር ደረጃቸውን ማሻሻል የቻሉ ቁንጮ የአፍሪካ ሀገራት ሆነዋል።
እንደ አጠቃላይ በዓለም ቀዳሚውን የደረጃ ሰንጠረዥ በመያዝ ደቡብ አሜሪካዊቷ የእግር ኳስ ሀገር ብራዚል ባለፈው የነበራትን ደረጃ ሳትለቅ መሪነቱን ይዛለች። ቤልጂየምም በተመሳሳይ የነበረችበትን የሁለተኛነት ደረጃ አስጠብቃ ቀጥላለች። ሌላኛዋ ደቡብ አሜሪካዊት አገር አርጀንቲናም ደረጃዋን አሻሽላ በሶስተኝነት ተቀምጣለች። በአውሮፓ ኔሽንስ ሊግ ደካማ አቋም በማሳየት ያልተጠበቁ ሽንፈቶችን ያስተናገደችው የዓለም ዋንጫ አሸናፊዋ ፈረንሳይ ከዓለም የነበራት ቀዳሚ ደረጃ ባለፉት ወራት እየተንሸራተተ ቢመጣም የአራተኛነት ደረጃን በመያዝ ከመሪዎቹ ብዙ አልራቀችም።
የሴቶቹን እግር ኳስ የአፍሪካ ደረጃ ናይጄሪያ በቀዳሚነት ከመቀመጥ ያገዳት የለም። ናይጄሪያን በመከተልም ካሜሩን፣ደቡብ አፍሪካ፣ጋና፣ኮትዲቯርና ቱኒዚያ ተከታዮቹን ደረጃዎች ይዘው ይገኛሉ። የዓለምን ደረጃ ደግሞ አሜሪካ በቀዳሚነት ትመራዋለች። ስዊድን፣ፈረንሳይ፣ኔዘርላንድስና ጀርመን ደግሞ በቅደም ተከተል እስከ አምስተኛ ያለውን ደረጃ ይዘው ይከተላሉ።
ቦጋለ አበበ
በስፖርቱ ዓለም በርካቶች ወደ ስኬት ጎዳና ለመረማመድ ረጅም ጊዜ ይወስድባቸዋል። ጥቂት የማይባሉ ደግሞ በብልሃት፣ በጥረትና በታታሪነት በአጭር ጊዜ የስኬት ማማ ላይ ይቀመጣሉ። ጽናትና ከፍተኛ ጥረትን በሚጠይቀው የአትሌቲክስ ስፖርት በወጣትነት ዕድሜያቸው የዓለም ከዋክብት የሆኑ አትሌቶችን ማፍራት ከቻሉ አሰልጣኞች መካከል ተሰማ አብሽሮ አንዱ መሆኑን በርካቶች ይስማሙበታል።ይህ ወጣት አሰልጣኝ ወደ ስፖርቱ የገባው በአትሌትነት አልፎ ሲሆን፤ የንግድ ባንክ ስፖርት ክለብ ሯጭ በመሆን በዓለም አቀፍ ውድድሮች ላይ ተሳታፊ ነበር።
የለንደን ማራቶንን ሲሮጥ በደረሰበት ከፍተኛ ጉዳት የተነሳም በህክምና ባለሙያዎች መሮጥ እንደማይችል ስለተነገረው በግሎባል ስፖርት ኮሚኒኬሽን ዓለም አቀፍ የአሰልጣኝነት ስልጠና በመውሰድ ሙያውን ተቀላቅሏል።በአትሌትነት እና በስልጠና ካገኘው ልምድ ባለፈም በኮተቤ ሜትሮፖሊታን ዩኒቨርሲቲ ስፖርት ሳይንስ በመማር የግሎባል ስፖርት ኮሚኒኬሽን የኢትዮጵያ ተወካይ በመሆን ማሰልጠኑን ቀጥሏል።
በስምንት ዓመት ውስጥም ገናና ስም ካላቸው ወጣት አሰልጣኞች አንዱ እስከመሆን መድረሱን ኤንኤን ረኒንግ ቲም በቅርቡ በድረገጹ ባስነበበው ሰፊ ጽሑፍ መስክሮለታል።ተሰማ በዚህ ወቅት በዓለም ላይ ካሉ አሰልጣኞች ልዩ የሚያደርገው አንድ ነገር አለ። የእርሱን ያህል በማራቶን ታሪክ ፈጣን የሚባሉ 12 ሴት አትሌቶችን ማፍራት የቻለ አሰልጣኝ አለመኖሩ ልዩ ያደርገዋል።
ይህም በምሥራቅ አፍሪካ ከሚንቀሳቀሱ የአትሌት ማናጀሮችና አሰልጣኞች ቀዳሚ የሚያደርገው ሲሆን መቀመጫውን በአዲስ አበባ ባደረገው ቡድን ከ70 በላይ አትሌቶችን ያሰለጥናል።ከኢትዮጵያውያኑ አትሌቶች ባሻገር የእስራኤል እና የጅቡቲ አትሌቶችንም በማሰልጠን ላይ ይገኛል።በስልጠና ቡድኑ ውስጥ 45 ሴት አትሌቶች ሲኖሩ፤ እነዚህ አትሌቶች ተደጋጋሚ ትልልቅ ድሎችን አስመዝግበዋል።
ተሰማ በጎዳና ላይ ሩጫዎች እጅግ ምርጥ የሚባሉ አትሌቶችን ሲያሰለጥን፤ በማራቶን ከ 2 ሰዓት ከ25 ደቂቃ በታች የሆነ ሰዓት ያስመዘገቡ እንዲሁም በግማሽ ማራቶን ከ66 ደቂቃ በታች የገቡ በመሆናቸው የ ‹‹ፕላቲኒየም›› ደረጃ ውስጥ ይካተታሉ። 2:17:58 የሆነ ሰዓት ያላት ደጊቱ አዝመራው፣ 2:19:28 በሆነ ሰዓት የገባችው ዘይነባ ይመር፣ የዘንድሮው ሮተርዳም ማራቶን አሸናፊዋ ሃቨን ኃይሉ እንዲሁም በግማሽ ማራቶን የምንጊዜም ምርጥ አትሌቶች መካከል አንዷ የሆነችው ፀሐይ ገመቹ ተሰማ በአሰልጣኝነት ሕይወቱ ለትልቅ ስኬት ካበቃቸው ሴት አትሌቶች የሚጠቀሱ ናቸው።
በግማሽ ማራቶን የዓለም ሁለተኛዋ ፈጣን አትሌት እንዲሁም በቅርቡ ለመጀመሪያ ጊዜ በሮጠችበት የሃምቡርግ ማራቶን 2:17:23 በመግባት የኢትዮጵያ ሁለተኛውን ምርጥ ሰዓት ያስመዘገበችው ያለምዘርፍ የኋላውም ከአሰልጣኝ ተሰማ የስኬት ማሳያዎች መካከል አንዷ ናት።ተሰማ በአሰልጣኝነት ዘመኑ ከሴቶቹ ባለፈ ምርጥ የወንድ አትሌቶችንም ለትልልቅ ስኬት አብቅቶ አሳይቷል። ከታናሽ ወንድሙ አየለ አብሽሮ ጀምሮ እንደ አበራ ኩማን የመሳሰሉ በማራቶን ትልቅ ስም ያተረፉ አትሌቶች አሰልጥኖ ለስኬት አብቅቷል። በሃምቡርግ ማራቶን 2:05:07 በሆነ ሰዓት በመሮጥ ሦስተኛ ደረጃን ይዞ ያጠናቀቀው ወርቅነህ ታደሰ እንዲሁም በአምስተርዳም ማራቶን 2:05:22 የሮጠው አፈወርቂ ብርሃኔም የተሰማ ፍሬዎች ሆነው ይጠቀሳሉ።
ወጣቱ አሰልጣኝ ተሰማ ሴት አትሌቶቹ በተለየ መልኩ ውጤታማ ሊሆኑ የቻሉት ከባህሪያቸው ጋር በተያያዘ መሆኑን ይናገራል።‹‹ሴት አትሌቶች በስልጠና ወቅት የምላቸውን ሰምተው ይተገብራሉ፤ ማረፍ ሲኖርባቸውም እንዲሁ።የስልጠናውን አስፈላጊነት ስለሚረዱም ውጤታማ ሊሆኑ ችለዋል›› ሲል አስተያየቱን ገልጿል። አትሌቶቹ በትጋታቸው ውጤት ከማስመዝገባቸው ባለፈ የተባሉትን በመተግበራቸው ለጉዳት እምብዛም እንዳይጋለጡ እንዳደረጋቸውም ይጠቁማል።
እርስ በእርሳቸው ያላቸው መግባባትም ተያይዘው እንዲያድጉ ያገዛቸው መሆኑንም ‹‹ሴቶቹ በስልጠና ወቅት እርስ በእርሳቸው ይረዳዳሉ፣ ሃሳባቸውን ይካፈላሉ።በስልጠና ወቅት ሲሳሳቁና ሲቀላለዱ ማየት የተለመደ ነው።ይህ ሁኔታም በጋራ ውጤታማ እንዲሆኑ አድርጓቸዋል›› በማለት ያብራራል።ከአሰልጣኛቸው ጋር ያላቸው ግንኙነትና ሃሳባቸውን ለመግለጽ ያላቸው ነፃነትም በውድድር እንዲሁም በልምምድ ስፍራዎች በግልጽ የሚስተዋል መሆኑንም ለድረ ገጹ በሰጠው አስተያየት ተናግሯል።
ከዚህ በመነሳትም ‹‹ተሰማ የሚያሰለጥናቸው ሴት አትሌቶች የስኬታማነቱ ምክንያት ሆነዋል?›› የሚል ጥያቄ ይነሳል።ለዚህም የሚሰጠው ምላሽ ‹‹ሁለቱንም ጾታዎች በማሰልጠን መልካም የሚባል ውጤት አስመዝግቤያለሁ።ቢሆንም የሴት አትሌቶች ከስልጠና ፍልስፍናዬ በልዩነት ከመቀበላቸው አንጻር ስኬታማ ሊሆኑልኝ ችለዋል።በእርግጥ ወንዶቹም ይተገብራሉ፤ ነገር ግን ውጤታማነቱ የሚታየው በሂደት ነው።ቢሆንም እንደሴቶቹ ሊሆን አይችልም›› የሚል እምነት እንዳለው አብራርቷል።
ብርሃን ፈይሳ
አዲስ ዘመን ሰኔ 17/2014
የ2014 ዓ.ም የቤትኪንግ የኢትዮጵያ ፕሪሚየር ሊግ ጨዋታዎች ሃያ ስምንተኛ ሳምንት መርሃ ግብር ላይ ደርሰዋል። በርካታ የስፖርት ቤተሰቦች ውድድሩ ከአዳማ ወደ ባህርዳር አምርቶ ቅዱስ ጊዮርጊስ ከፋሲል ከነማ እስከ ተገናኙበት የጨዋታ ውጤት ድረስ ቻምፒዮኑ ክለብ ማን እንደሚሆን ቀድመው ግምታቸውን ማስቀመጥ ችለው ነበር። ይሁን እንጂ የዚያ ጨዋታ ውጤት እንዲሁም ባለፉት ጥቂት ሳምንታት ነገሮች ባልተጠበቁ ውጤቶች ተቀያይረዋል። ይህም የፕሪሚየር ሊጉን መገባደጃ ከተገማችነት ወደ አጓጊነት የቀየረው ሲሆን እያንዳንዱ ጨዋታ ለቻምፒዮንነትም ይሁን ላለመውረድ የሚደረገውን ትግል የሚወስን ሆኗል።
ከሊጉ ጅማሬ አንስቶ አሁንም ድረስ በመሪነቱ የቀጠለው ቅዱስ ጊዮርጊስ(ፈረሰኞቹ) ውድድሩ ከአዳማ ወደ ባህርዳር እስከ መጣበት ጊዜ ድረስ ለቻምፒዮንነት ሰፊ እድል ነበራቸው። ፈረሰኞቹ አሁንም ይህ ወርቃማ እድል በእጃቸው ቢገኝም ውድድሩ ባህርዳር መካሄድ ከጀመረ ወዲህ ለበርካታ ሳምንታት የነጥብ ልዩነታቸውን አስፍተው በተጓዙበት መንገድ መቀጠል አልቻሉም።
ፈረሰኞቹ ባለፉት አምስት ጨዋታዎች ሁለቱን አሸንፈው በአንዱ አቻ ሲለያዩ በውድድር አመቱ የመጀመሪያውን ሽንፈት በቅርብ ርቀት በሚፎካከራቸው ፋሲል ከነማ አስተናግደዋል። በዚህም ሁለት ግቦች ማስቆጠር ሲችሉ ሁለት ደግሞ ተቆጥሮባቸዋል። ይህም ለበርካታ ሳምንታት በሰፊ የነጥብ ልዩነት ሊጉን ሲመሩ የቆዩት ፈረሰኞቹ ተከታታይ ጨዋታዎች ላይ ነጥብ በመጣላቸው በመጨረሻ ሰአት ላይ አጣብቂኝ ውስጥ እንዳይከታቸው የሚያሰጋ ሆኗል።
በአንጻሩ የአምና ቻምፒዮን አጼዎቹ ከነበሩበት የውጤት ቀውስ ወጥተው ከባለ ድሉ አሰልጣኛቸው ስዩም ከበደ ጋር ከተለያዩም በኋላ ተከታታይ ጨዋታዎችን በማሸነፍ የቻምፒዮንነት ፉክክሩ ላይ ያላቸውን ተስፋ ነብስ ዘርተውበታል። ከመሪዎቹ ፈረሰኞች ጋር ያላቸውን ሰፊ የነጥብ ልዩነት አጥበውም አንድ ጨዋታ ወይም ሶስት ነጥብ አድርሰውታል።
የቤትኪንግ የኢትዮጵያ ፕሪሜር ሊግ ቻምፒዮኑንና ወራጁን ለመለየት ቀሪ አራት ጨዋታዎች ብቻ ይጠበቃሉ። ከነዚህ ጨዋታዎች ፈረሰኞቹ ሶስቱን በድል መወጣት ከቻሉ የማንንም ውጤት ሳይጠብቁ ለአስራ አምስተኛ ጊዜ በውድድሩ መንገስ ይችላሉ። በተቃራኒው አጼዎቹ የፈረሰኞቹን መሸነፍና የአቻ ውጤት ላይ ተሞርኩዘው የሊጉን ዋንጫ በተከታታይ ለሁለተኛ ጊዜ ለማንሳት እድሉ አላቸው።
አጼዎቹ ባለፉት አምስት ጨዋታዎች ከሌሎች ክለቦች በተሻለ ወጥ አቋም ማሳየታቸውና ፈረሰኞቹ በተመሳሳይ መንገድ መጓዝ አለመቻላቸው ከግምት ውስጥ ሲገባ የቀሪዎቹን ጨዋታዎች አጓጊነት ከፍ አድርጎታል። አጼዎቹ ባለፉት ስድስት ጨዋታዎች መቶ በመቶ የአሸናፊነት ጉዞ የነበራቸው ሲሆን በነዚህ ጨዋታዎች አስር ግብ ሲያስቆጥሩ መረባቸውን ያስደፈሩት ሁለት ጊዜ ብቻ ነው። አጼዎቹ ሀይሉ ነጋሽ እየተመሩ ባለፉት አስር ጨዋታዎች ከሚጠበቅባቸው ሰላሳ ነጥቦች ሃያ ስምንቱን ማሳካታቸውም ለቻምፒዮንነት ፉክክሩ በጥሩ ቁመና ላይ እንደሚገኙ ማሳያ ነው።
ፈረሰኞቹና አፄዎቹ በአፍሪካ መድረክ በቻምፒዮንስ ሊግና በኮንፌዴሬሽን ዋንጫ ለመወዳደር የሚያበቃቸውን ውጤት በሃያ ሰባተኛው ሳምንት መርሃ ግብር ተጋጣሚዎቻቸውን በመርታት ከወዲሁ አረጋግጠዋል። ሁለቱ ክለቦች እዚህ ደረጃ ላይ ለመድረስ 27 ጨዋታዎችን ብቻ ማድረግ በቂያቸው ሆኗል።
16 ጨዋታዎችን ማሸነፍ የቻሉት ፈረሰኞቹ 10 ጊዜ የአቻ ውጤት ገጥሞት በአንድ ጨዋታ ብቻ ተሸንፏል። በዚህም 44 ግቦችን አስቆጥረው 10 ግብ ብቻ ተቆጥሮባቸዋል። ይህም በ34 የግብ ልዩነትና በ58 ነጥብ ከሊጎ አናት ላይ መቀመጥ ችለዋል። አጼዎቹ በአንጻሩ በ7 ጨዋታዎች የአቻ ውጤት ቢያስመዘግቡም 4 ሽንፈት አስተናግደዋል። በዚህም 43 ግቦችን ያስቆጠሩ ሲሆን 20 ጊዜ መረባቸውን አስደፍረዋል። ይህም በ23 የግብ ልዩነት በ55 ነጥብ ሁለተኛ ደረጃ ላይ አስቀምጧቸዋል።
ቀሪዎቹን ሶስት ጨዋታዎች ሁለቱም ክለቦች የቻምፒዮንነት እድላቸው በእጃቸው ላይ እንዳለ የሚያከናውኑት ይሆናል። የተሻለ የቻምፒዮንነት እድሉ ያላቸው ፈረሰኞቹ ከሶስቱ ጨዋታዎች ስድስት ነጥብ ብቻ ማሳካት በቂያቸው ነው። ይህም ማለት ፈረሰኞቹ ሁለት ጨዋታ ማሸነፍ ወይም ሶስቱንም አቻ መለያየት ይጠበቅባቸዋል።
ይህን ካሳኩም አጼዎቹ ሶስቱንም ጨዋታ ቢያሸንፉ እንኳን ዋንጫው በፈረሰኞቹ እጅ ይቀራል። የግብ ልዩነትን በተመለከተ ለምሳሌ ፈረሰኞቹ በሁለት ጨዋታ አንዳንድ ግብ እያስቆጠሩ ቢያሸንፉና አንዱን ጨዋታ 1ለባዶ ቢሸነፉ ነጥባቸው 64 ይሆናል። አስራ አንድ ግብ ብቻ ተቆጥሮባቸውም 35 የግብ ልዩነት የሚይዙ ይሆናል።
አጼዎቹ በአንፃሩ በሶስቱ ጨዋታዎች 12 ግቦችን አስቆጥረው ቢያሸንፉ በ64 ነጥብና በ35 የግብ ልዩነት እኩል የመሆን እድል አላቸው። ነገር ግን የተቆጠረባቸው የግብ ብዛት 20 ስለሚሆን ይሆናል። ሁለቱ ክለቦች በነጥብም ይሁን በግብ ክፍያና በተቆጠረባቸው የግብ መጠን እኩል ከሆኑ ቻምፒዮኑን ለመለየት የደርሶ መልስ ጨዋታ ውጤታቸው የሚወስን ይሆናል።
በአስገራሚ ሁኔታ ከቻምፒዮንነት ፉክክሩ በተጨማሪ ላለመውረድ የሚደረገው ፍልሚያ ከአምስተኛ እስከ አስራ ስድስተኛ ደረጃን ይዘው የሚገኙ ክለቦች በሶስቱ ቀሪ ጨዋታዎች እድላቸውን የሚወስኑበት መሆኑ የዘንድሮውን የቤትኪንግ የኢትዮጵያ ፕሪሚየርሊግ ከመቼውም በላይ የማይገመትና አጓጊ አድርጎታል።
ቦጋለ አበበ
አዲስ ዘመን ሰኔ 16/2014
የኢትዮጵያ አትሌቲክስ እምብርት የሆነችው በቆጂ በታሪክ መዛግብትና ከአትሌቲክስ ቤተሰቡ ልብ በማይለቅ የወርቅ ቀለም ስሟ ቢሰፍርም ከቅርብ ጊዜ ወዲህ ግን በአትሌቲክስ እንቅስቃሴዋ መቀዛቀዝ እየታየ ስለመሆኑ ብዙዎች ይስማማሉ። በቆጂ በርካታ አትሌቶችን በስፖርቱ አንጻር ለዓለም መድረክ ታብቃ እንጂ ከማህጸኗ የወጡት የዓለም ከዋክብት ግን ውለታዋን እንዳልከፈሏት ቅሬታ የሚያሰሙ ጥቂት አይደሉም። በአንጻሩ ለስፖርቱ ፍቅር ያላቸው እና አትሌቲክስ በደማቸው የሚዘዋወር የስፖርቱ ወዳጆች በቁጭት ተነሳስተው የቻሉትን ሁሉ በማድረግ ላይ ይገኛሉ።
ከእነዚህ መካከል አንዱ በጋዜጠኝነት ሙያ ላይ የተሰማራው ወጣት አንዷለም ጌታቸው ነው። በቆጂ በዓለም አቀፍ ደረጃ ታዋቂ የሆኑ አትሌቶችን ያወጣች፤ ነገር ግን የስሟን ያህል መግዘፍ ያልቻለች ትንሽ ከተማ መሆኗን ይጠቁማል። መንግስትን ጨምሮ ከበቆጂ ተነስተው ዝነኛ የሆኑ አትሌቶችና ሌሎች ባለድርሻ አካላት የሚገባትን ያህል ድጋፍ ሊያደርጉላት አልቻሉም። ከዚህ ቁጭት በመነሳትም በቆጂን ለማስተዋወቅ ዘርፈ ብዙ ጥረት ከማድረግ ባለፈ ለአምስት ጊዜያት የ5 ኪሎ ሜትር የጎዳና ላይ ሩጫዎችን አዘጋጅቷል። የመሮጫ ቲሸርቶችን በነጻ በማቅረብ ህዝቡን የሚያሳትፍ ሲሆን፤ ይህንንም የሚያደርገው ስፖርቱን ለማነቃቃት እንደሆነ ይናገራል።
አንዱዓለም የኢትዮጵያ አትሌቲክስ ውጤት ለመቀነሱ አንድ ምክንያት በቆጂ እንደቀድሞው አትሌቶችን ማፍራት ባለመቻሏ እንደሆነም እምነቱ ነው። ለማሳያም ኢትዮጵያ በኦሊምፒክ ካስመዘገበቻቸው 23 የወርቅ ሜዳሊያዎች መካከል 11 የሚሆኑት ከበቆጂ በፈለቁ አትሌቶች የተመዘገቡ መሆናቸውን ያስቀምጣል። በአንጻሩ ከቅርብ ጊዜያት በኋላ ይህ ቁጥር እየቀነሰ ነው። በቆጂ ላይም በማሰልጠኛ ማዕከላትና በግላቸው ጥረት ከሚያደርጉት ውጪ እንደመንግስት የተደረገ ጥረት ነገር የለም።
የበቆጂ አትሌቶች ሙዚየም ለመገንባት ከ18 ዓመታት በፊት መሰረተ ድንጋይ ይጣል እንጂ እስካሁን እውን መሆን አልቻለም። በ1996 ዓ.ም የተገነባው የበቆጂ ስታዲየምም እስካሁን መም ሊነጠፍለት ቀርቶ የአሸዋ መሮጫ ለማድረግም አልተቻለም። እስካሁንም ድረስ አትሌቶች ስልጠና የሚያደርጉት ከእንስሳት ጋር እየተጋፉ መሆኑን ወጣቱ ይጠቁማል። ከ200 በላይ ኢንተርናሽናል አትሌቶችን ያፈራቸውን በቆጂ ሌላው ዓለም ከኢትዮጵያ ዋና ከተማ አዲስ አበባ ቀጥሎ የሚያውቀው ብቸኛው ስፍራም ናት። በመሆኑም በየመድረኩ በቆጂ የአትሌቶች ምንጭ መሆኗን ከመናገር ባለፈ ሊሰራበት ይገባል ባይ ነው። እንደ ኬንያዎቹ የአትሌት መፍለቂያ ከተሞች የተደራጀና ዘመናዊ የሆነ የማሰልጠኛ እንዲሁም ውድድር የሚካሄድባቸው የማዘውተሪያ ስፍራዎች እንዲኖራት ሁሉም እንደየድርሻው መስራት እንዳለበትም ያስቀምጣል።
ሌላኛዋ በቆጂን ወደ አትሌቲክስ ምንጭነቷ ለመመለስ በቁጭት ተነሳስታ ጥረት የምታደርገው ወጣት ፈቲያ አብዲ ናት። ወጣቷ እንደነ ጥሩነሽ ዲባባ እና ቲኪ ገላና ካሉ አትሌቶች ጋር አትሌቲክስን የጀመረች ቢሆንም በህመም ምክንያት የአትሌትነት ህይወቷ ሊቀጥል ባለመቻሉ ወደ አሰልጣኝነቱ ገብታለች። ላለፉት ሰባት ዓመታትም በዚሁ ስራ ላይ ተሰማርታ ትገኛለች።
ስልጠናው ‹‹ሲንቄ›› በተባለ ሃገር በቀል የእርዳታ ድርጅት የሚደገፍ ሲሆን፤ በዚህ ወቅት 80 ታዳጊ አትሌቶች እየሰለጠኑ ይገኛሉ። በዚህ የስልጠና ፕሮጀክት ውስጥ ለሶስት ዓመት በስልጠና ላይ የሚቆዩ ታዳጊዎችም እድሜያቸው ከ15-18 የሚሆኑ ናቸው። በዚህ ፕሮጀክት ላይ በማሰልጠኛ ላይ ከሚገኙት ታዳጊዎች መካከል የተሻለ ተስፋ በማሳየት በርካቶቹ በበቆጂ አትሌቲክስ ማሰልጠኛ ማዕከል እንዲሁም በጥሩነሽ ዲባባ አካዳሚ ተመልምለው በመሰልጠን ላይ ይገኛሉ።
በቆጂ ከዚህ ቀደም በነበረችበት ሁኔታ አትሌቶችን እያፈራች አይደለም ለሚለው ሃሳብ ድጋፍ እንጂ አትሌቶች እንዳልጠፉ ወጣቷ አሰልጣኝ ትገልጻለች። በርካቶች ከገጠራማ አካባቢዎች ጭምር በመምጣትና ቤት በመከራየት የሚሰሩ ቢሆንም የስልጠና ቁሳቁስ ድጋፍና እገዛ የሚያደርግላቸው የለም። በዚህ ምክንያት እንደከዚህ ቀደሙ ሊሆን አይችልም። በመሆኑም ከቁሳቁስ ድጋፍ ባለፈ ከአካባቢው የፈለቁ ታዋቂ አትሌቶች የሞራል ድጋፍ እንዲያደርጉላቸው ትጠይቃለች። እርሷን ጨምሮ ሌሎች በስፖርቱ ፍቅር ተነሳስተው እየተጉ ያሉ አሰልጣኞችም ከስልጠናው ጎን ለጎን ምክሮችን በመለገስ እንዲሁም ተምሳሌት የሚሆኗቸውን አትሌቶች ታሪክ በመንገር ውጤታማ እንዲሆኑ በማበረታታት ለወደፊት ህይወታቸው ተስፋ እንዲሰንቁ እያደረጉ መሆኑንም ታስረዳለች።
ብርሃን ፈይሳ
አዲስ ዘመን ሰኔ 15/2014
የኢትዮጵያ ብሔራዊ ቡድን(ዋልያዎቹ) ከሳምንት በፊት በ2023 የአፍሪካ ዋንጫ ማጣሪያ የምድብ አራት ሁለት ጨዋታዎችን አከናውነዋል። ኢትዮጵያ አለም አቀፍ ጨዋታዎችን ለማስተናገድ የካፍን ዝቅተኛ መስፈርት የሚያሟላ ስቴድየም የሌላት መሆኑን ተከትሎ ዋልያዎቹ ከሁለቱ አንዱን የማጣሪያ ጨዋታ በሜዳቸው ማድረግ ሲገባቸው በገለልተኛ አገር ለማከናወን መገደዳቸው ይታወቃል።
ዋልያዎቹ ከሜዳቸው ውጪ የመጀመሪያውን ጨዋታ ከማላዊ አቻቸው ጋር ሊሎንዌ ቤንጉ ስቴድየም አድርገው 2ለ1 ቢሸነፉም በጨዋታው ያሳዩት አስደናቂ እንቅስቃሴ አድናቆትን አትርፎላቸዋል። በዚህ ጨዋታ ካገኙት አድናቆት ባለፈም በተመሳሳይ አገርና ስቴድየም የአህጉሪቱን ትልቅ ብሔራዊ ቡድን ግብጽን በቀናት ልዩነት 2ለ 0 በማሸነፍ የኢትዮጵያን ሕዝብ ማስደሰት ችለዋል። ዋልያዎቹ ይህን ታላቅ ጨዋታ በፍጹም የበላይነት ማሸነፍ ቢችሉም ድሉን በሜዳቸው ከደጋፊያቸው ጋር ሆነው ማጣጣም አለመቻላቸው የስፖርት ቤተሰቡን ቁጭት ውስጥ ከቷል።
ከእግር ኳስ በዘለለ ብዙ ትርጉም ያለው የዋልያዎቹ ድል በጅምር የቀሩ በርካታ የኢትዮጵያ ስቴድየሞችን ጉዳይ ከተዳፈነበት ቀስቅሷል። “ከመቶ ሚሊየን በላይ ሕዝብ ያላት አንድ ታላቅ አገር እንዴት አንድ የካፍን ዝቅተኛ መስፈርት የሚያሟላ ስቴድየም አይኖራትም?” የሚለው ጥያቄ ከዋልያዎቹ ድል ጎን ለጎን በስፋት መወያያነቱ አሁንም ቀጥሏል። ይህ ጥያቄ የሀገር ውስጥ መገናኛ ብዙሃን የየእለት አጀንዳም ሆኗል።
እግር ኳስ አፍቃሪው ማህበረሰብ ብቻ ሳይሆን ለስፖርት ግድ የሌለው ጭምር ይህን ጥያቄ በመቆጨት ስሜት እየጠየቀና እየተወያየም ይገኛል። ኢትዮጵያውያንን በአንድ ያስማማው የዋልያዎቹ ድል በቀጣይ የማጣሪያ ሁለት ጨዋታዎች ቡድኑ ፍልሚያዎችን በሜዳው እንዲያደርግ የሚመለከተው አካል ጥረት እንዲያደርግም ጥያቄው ዛሬም ቀጥሏል።
ከቅርብ ጊዜ ወዲህ እየተገነባ የሚገኘውን የአደይ አበባ ብሔራዊ ስቴድየም በአጭር ጊዜ እንዲጠናቀቅ ጥረት እያደረገ እንደሚገኝ በተደጋጋሚ የሚገልጸው የባህልና ስፖርት ሚኒስቴር፣ በተጨማሪም እየታደሰ የሚገኘው አንጋፋው የአዲስ አበባ ስቴድየም ዋልያዎቹ በቀጣይ መስከረም ለሚጠብቃቸው ፍልሚያ እንዲደርስ ጥረቱን እንደሚቀጥል ሲገልጽ ቆይቷል።
ለዚህ ጥረቱ ማሳያም ባለፈው አርብ የአዲስ አበባ ስቴድየምን የመጫወቻ ሜዳ የሳር ማንጠፍ ስራ እንደጀመረ በማህበራዊ ትስስር ገጹ በፎቶ ግራፍ አስደግፎ ያወጣው መረጃ ጠቁሟል። የሚኒስቴር መስሪያ ቤቱ በዚህ ረገድ ስለቀጣዩ የዋልያዎቹ ፍልሚያ ተጨንቆ ስቴድየሙን ብቁ ለማድረግ ያሳየው ተነሳሽነትና ጥረት ሳይደነቅ አይታለፍም። ሆኖም ጥረቱ ያለውን ችግር በአጭር ጊዜ ለመፍታት የሚበቃ እንዳልሆነ እየተከናወኑ ከሚገኙ ስራዎች መገንዘብ ይቻላል።
የአዲስ አበባ ስቴድየም መጫወቻ ሜዳ የሳር ማንጠፍ ስራ እየተከናወነ የሚገኘው በጣት በሚቆጠሩ ሰዎች ኋላ ቀር በሆነ መንገድ መሆኑን ሚኒስቴር መስሪያ ቤቱ ጥረቴን እዩልኝ ብሎ በማህበራዊ ትስስር ገጹ ያጋራው ፎቶ ግራፍ ምስክር ነው። ካፍ የኢትዮጵያ ስቴድየሞች ቢያንስ ዝቅተኛ መስፈርት ማሟላት አለባቸው ብሎ በእግር ኳስ ፌዴሬሽን ያቀረበው ባለ ዘጠኝ ገጽ ምክረ ሃሳብ በዋናነት የእግር ኳስ መጫወቻ ሜዳውን የሚመለከት ነው።
ይህም የመጫወቻ ሜዳው የሳር ማንጠፍ ስራ ሲከናወን በሙያው ከካፍና ከፊፋ እውቅና የተሰጣቸው ተቋማት አማካሪ መሆን እንዳለባቸው ያስቀምጣል። በሳር ማንጠፉ ስራ ብቻ ሳይሆን ሳሩ ከተነጠፈ በኋላም በሙያው የተካኑ አማካሪ ተቋማት ሜዳውን በመንከባከብ ረገድ አስፈላጊ መሆናቸውን ካፍ በምክረሃሳቡ በዝርዝር አስቀምጧል።
አሁን የአዲስ አበባ ስቴድየም የሳር ማንጠፍ ስራ እየተከናወነ የሚገኘው ግን ከዚህ ከካፍ ምክረ ሃሳብ በተቃራኒ ስለመሆኑ በግልጽ እየታየ ነው። በቀደሙት በርካታ አመታት ሲደረግ እንደነበረው በተወሰኑም ይሁን በበርካታ ሰዎች እንደማንኛውም የመጫወቻ ሜዳ የሳር ነጠፋ ስራው ተከናውኖ ካፍን እንዴት ማሳመን እንደሚቻል መልስ ያላቸው ስራውን የሚያከናውኑት ብቻ ናቸው። እርግጠኛ ሆኖ መናገር የሚቻለው ግን አሁን እየተሰራ ባለው መንገድ ካፍን አሳምኖ በመጪው መስከረም የአዲስ አበባ ስቴድየም ለዋልያዎቹ ጨዋታ ብቁ ማድረግ እንደማይቻል ነው።
የአዲስ አበባ ስቴድየም ይህን የመጫወቻ ሜዳ በተመለከተ የካፍን ይሁንታ ያገኛል ብለን ብናምን እንኳን የመታጠቢያና መጸዳጃ ቤቶች፣ለመገናኛ ብዙሃን መግለጫ የሚሰጥበትን አዳራሽ የተመለከቱ ጉዳዮችን እንዴት መስፈርቱን አሟልተው የካፍ ይሁንታ እንደሚገኝ ለብዙዎች ግራ ነው። በአጭሩ ዋልያዎቹ ቀጣዮቹን ጨዋታዎች በሜዳቸው የማድረጋቸው ጉዳይ ያከተመለት ነው ብሎ በድፍረት ሳይሆን ካለው ነባራዊ ነገር ተነስቶ መደምደም ይቻላል።
ዋልያዎቹ ቀጣዮቹን ጨዋታዎች በአገራቸው ለማድረግ ትንሽም ቢሆን ተስፋ የነበረው የአዲስ አበባ ስቴድየም ነበር። ሆኖም “የማያጠግብ እንጀራ ከምጣዱ ያስታውቃል” እንደሚባለው የስቴድየሙ እድሳት በተለይም ዋናው የመጫወቻ ሜዳ የሳር ማንጠፍ ስራ ከዘመኑ ጋር እየተራመደ አለመሆኑ ያለውን ተስፋ የሚያጨልም ሆኗል።
የአደይ አበባን ብሔራዊ ስቴድየምን በተመለከተ ለዋልያዎቹ የመስከረም ጨዋታ ይደርሳል ብሎ ተስፋ የሚያደርግ አይኖርምና የእሱ ጉዳይ ይቆይ። ሌላው የተሻለ ተስፋ ተጥሎበት የነበረው የባህርዳር ስቴድየምም ቢሆን ከላይ ሲመለከቱት በጥሩ ቁመና ላይ የሚገኝ ይምሰል እንጂ በአጭር ጊዜና ገንዘብ ለካፍ መስፈርት ብቁ የማያደርጉት በርካታ መሟላት ያለባቸው ችግሮች እንዳሉበት የኢትዮጵያ እግር ኳስ ፌዴሬሽን ዋና ጸሐፊ አቶ ባህሩ ጥላሁን ባለፈው መግለጫ ላይ ጠቁመው ነበር።
ቦጋለ አበበ
አዲስ
ዘመን ሰኔ 14/2014
በአትሌቲክስ ስፖርት ታላቁ ውድድር የዓለም አትሌቲክስ ቻምፒዮና ሊጀመር የሳምንታት እድሜ ብቻ ቀርተውታል፡፡ የአሜሪካዋ ኦሪጎን አዘጋጅ በሆነችበት በዚህ ውድድር በስፖርቱ ያላቸውን ብቃት ለማስመስከር እንዲሁም የአገራቸውን ስም በአሸናፊነት ለማስጠራት የስፖርቱ ከዋክብት በዝግጅት ላይ ይገኛሉ፡፡
በዚህ ውድድር ተጠባቂ ከሆኑት መካከል አንዷ የሆነችው ኢትዮጵያም በውድድሩ ተሳታፊ የሚሆነውን ብሔራዊ ቡድኗን ያሳወቀች ሲሆን፤ አትሌቶቹ ከዛሬ ጀምሮ ተሰባስበው ወደ ሆቴል እንዲገቡ የኢትዮጵያ አትሌቲክስ ፌዴሬሽን ጥሪ አቅርቧል፡፡
በዓለም አትሌቲክስ ቻምፒዮና በተለይ በረጅም ርቀት የመም እና የጎዳና ላይ ሩጫዎች ስኬታማ ከሆኑት መካከል የምትጠቀሰው ኢትዮጵያ በሁለቱም ጾታ፤ ከ800 እስከ 10ሺ ሜትር ተሳታፊ የሚሆኑ እጩ አትሌቶችን ከነተጠባባቂዎቿ አሳውቃለች፡፡ አትሌቶቹ በተለያዩ ዓለም አቀፍ ውድድር ሰዓቶች እንዲሁም በሄንግሎ የተካሄደውን(10ሺ ሜትር) የሰዓት መሟያ ውድድር መሰረት በማድረግም ተመርጠዋል፡፡ ቡድኑ እንደ አጠቃላይ ሲታይም በዓለም ቻምፒዮናው ማንጸባረቅ በሚችሉ ከዋክብቶች የተሞላ እንደሆነ ከስብስቡ ጥንካሬ መገመት ይቻላል፡፡
በወንዶች
800 ሜትር
ሁለት
አትሌቶች
በቻምፒዮናው
የሚካፈሉ
ሲሆን፤
ኤርሚያስ
ግርማ
እና
ቶሎሳ
ቦደና
ከመሐመድ
አማን
ቀጥሎ
በርቀቱ
ኢትዮጵያን
ለመወከል
አስፈላጊውን
ሚኒማ
ማሟላት ችለዋል፡፡ በ1ሺ500 ሜትርም በተመሳሳይ ሁለቱ አትሌቶች ሳሙኤል ተፈራ እና ሳሙኤል አባተ አገራቸውን ይወክላሉ፡፡ በዚህ ርቀት ወጣቱ አትሌት ሳሙኤል ተፈራ በዓለም የቤት ውስጥ ቻምፒዮና ለሁለት ጊዜያት ቻምፒዮን መሆን የቻለ አትሌት ነው፡፡ በርሚንግሃም እና ቤልግሬድ ላይ ብቃቱን ያስመሰከረው አትሌቱ 3:32.77 የሆነ ፈጣን ሰዓት አለው፡፡
የኢትዮጵያዊያን ብርቱ አቅም የሚታይበትና ድል እንደሚመዘገብባቸው ከሚጠበቁ ርቀቶች መካከል አንዱ የሆነው 5ሺ ሜትርም እንደተለመደው የዓለም ምርጥ አትሌቶችን አካቷል፡፡ በዶሃው የዓለም ቻምፒዮና በምርጥ ብቃት ቻምፒዮን የሆነውና ለዚህ ውድድር በቀጥታ ተሳታፊነቱን ያረጋገጠው ሙክታር እድሪስ ርቀቱን በፊታውራሪነት ይመራል፡፡ በተለያዩ የውድድር መድረኮች በመሳተፍ ልምድ ያካበቱት ወጣቶቹ አትሌቶች በሪሁ አረጋዊ፣ ዮሚፍ ቀጄልቻ እና ከሰሞኑ በተካሄደው የኦስሎ ዳይመንድ ሊግ አሸናፊ የሆነው ጥላሁን ኃይሌም በርቀቱ የተፎካካሪዎቻቸው ስጋት እንደሚሆኑ ይጠበቃል፡፡
ሌላኛው የኢትዮጵያዊያን ኩራት ምንጭ የሆነው 10ሺ ሜትርም፤ የቶኪዮ ኦሊምፒክ ቻምፒዮን እና ወጣት አትሌቶችን አጣምሯል፡፡ በርቀቱ ሰለሞን ባረጋ ቡድኑን ሲመራ፤ ወጣቶቹ አትሌቶች ታደሰ ወርቁ እና ሚልኬሳ መንገሻ በቻምፒዮናው አቅማቸው የሚፈተሽ አዳዲስ አትሌቶች ናቸው፡፡
በ3ሺ ሜትርም በተመሳሳይ የርቀቱ ምርጥ አትሌቶች ቡድኑን ይወክላሉ፡፡ በኳታሩ የዓለም ቻምፒዮና፣ በቶኪዮ ኦሊምፒክ እንዲሁም በቅርቡ በተካሄደው የቤልግሬዱ የቤት ውስጥ ቻምፒዮና የብር ሜዳሊያዎችን የሰበሰበው ለሜቻ ግርማ ቀዳሚ ተመራጭ ሲሆን፤ ኃይለማርያም አማረም በሁለተኛነት የታጨ አትሌት ሆኗል፡፡ ኦሊምፒክና የዓለም ቻምፒዮናን ጨምሮ በበርካታ ውድድሮች ተሳትፎ ልምድ ያዳበረው ጌትነት ዋለም ተጠባቂ አትሌት ነው፡፡
በሴቶች 800 ሜትር በተለያዩ ውድድሮች ከፍተኛ ልምድ ያላቸው ሃብታም ዓለሙ፣ ድርቤ ወልተጂ እና ፍሬወይኒ ሃይሉ ይሳተፋሉ፡፡ በ1ሺ500 ሜትርም ሂሩት መሸሻ፣ አክሱማዊት እምባዬ እና አያል ዳኛቸው ተይዘዋል፡፡ በ5ሺ ሜትር ደግሞ እጅጋየሁ ታዬ፣ ዳዊት ስዩም እና ጉዳፍ ጸጋዬ የተለመደውን ሜዳሊያ ለአገራቸው ለማስመዝገብ የሚፋለሙ እጩ አትሌቶች ሆነዋል፡፡ የቶኪዮ ኦሊምፒክ የነሃስ ሜዳሊያ ባለቤቷ ጉዳፍ በዚህ ቻምፒዮና የወርቅ ሜዳሊያ ታጠልቃለች በሚል ከሚጠበቁት መካከል ናት፡፡
ድልን የለመደው የ10ሺ ሜትር ርቀትም የኦሊምፒክ እና የዓለም ቻምፒዮና ባለድል እንዲሁም ወጣት አትሌቶችን አሰባስቧል፡፡ የዶሃ ዓለም ቻምፒዮና ብር እንዲሁም በቶኪዮ ኦሊምፒክ የብር ሜዳሊያ ባለቤቷ ለተሰንበት ግደይ ቡድኑን ትመራለች። ጠንካራዋ አትሌት የዓለም ቻምፒዮና ለመሆን የሚያስችላት አቋም ላይ እንደምትገኝም በውድድሮች ላይ የምታሳየው ብቃት አመላካች ነው፡፡ ቦሰና ሙላቴ እና ዳግማዊት ገብረእግዚአብሄርም በርቀቱ አገራቸውን የሚወክሉ ሲሆን፤ አትሌት አልማዝ አያና በተጠባባቂነት ተይዛለች፡፡ ኦሊምፒክን ጨምሮ እአአ ከ2013-2017 ድረስ በተካሄዱ የዓለም ቻምፒዮና እና ሌሎች ውድድሮች ምርጥነቷን ያስመሰከረችው አትሌቷ፤ ከወሊድና ጉዳት መልስ አገሯን ልታገለግል ተዘጋጅታለች፡፡
በ3ሺ ሜትር ደግሞ መቅደስ አበበ፣ ወርቅውሃ ጌታቸው፣ ዘርፌ ወንድማገኝ ሲያዙ፤ ሲምቦ አለማየሁ ተጠባባቂ ሆናለች፡፡
ብርሃን ፈይሳ
አዲስ ዘመን ሰኔ 13 /2014
ኢትዮጵያ፣ ሱዳንና ግብፅ እኤአ 1957 የተጀመረውን የአፍሪካ ዋንጫ ጨዋታ የጠነሰሱና የጀመሩ አገራት በመሆናቸው ታሪክ ይዘክራቸዋል። እኤአ 1956 የኢትዮጵያ የግብፅና የሱዳን ባለሥልጣናት ከደቡብ አፍሪካ ተወካይ ጋር በመሆን የአፍሪካ አህጉራዊ ውድድርን ለመመስረት በፖርቹጋል በነበረው የፊፋ ጠቅላላ ጉባኤ ላይ ተገኙ። የመጀመሪያው የአፍሪካ ዋንጫም እኤአ 1957 በሱዳን መዲና ካርቱም እውን ሲሆን የደቡብ አፍሪካ ፌዴሬሽን ከተለያዩ ዘሮች የተውጣጣ ቡድን ለመላክ ፈቃደኛ ባለመሆኑ ከውድድሩ ተገለለ።
ሶስቱ አገራት ኢትዮጵያ፣ ሱዳንና ግብጽ እየተፈራረቁ ሶስቱን የመጀመሪያ የአፍሪካ ዋንጫዎች በማንሳትም የአህጉሪቱ ሃያል ተፎካካሪ ሆኑ። ይሁን እንጂ የሶስቱ አገራት ሃያልነትና ብርቱ ተፎካካሪነት ዘመናትን የሚሻገር አልሆነም። ሁለቱ ምስራቅ አፍሪካውያን ጎረቤታሞች እንደ ታሪካቸው መራመድ ተስኗቸው ከሰሜን አፍሪካዋ አገር በብዙ ወደ ኋላ ቀሩ። ይህም የእግር ኳስ ደረጃ ልዩነት ዘመናትን ተሻገረ፡፡
ሌላው ቀርቶ ሶስቱ የአፍሪካ ዋንጫ ጠንሳሾች በአንድ የአፍሪካ ዋንጫ መድረክ ላይ ለመሳተፍ ከግማሽ ምዕተ ዓመት በላይ ፈጀባቸው። ይህም ከ52 ዓመታት በኋላ ሦስቱ አገራት ለመጀመሪያ ጊዜ በአንድ አፍሪካ ዋንጫ መሳተፍ የቻሉበት ያለፈው የካሜሩን አፍሪካ ዋንጫን ታሪካዊ አደረገው።
በአፍሪካ ዋንጫ ቀዳሚ ስፍራ ያላቸው ሦስቱ አገራት ከፍተኛ ግምት የሚሰጠውን ዋንጫ አሸናፊ ቢሆኑም ግብፅ ሰባት ጊዜ በማሸነፍ ከየትኛውም አገር በላይ ክብረወሰንን ጨብጣለች። ሁለቱ የምስራቅ አፍሪካ አገራት ግን ዳግም ለዋንጫ ክብር መድረስ ቀርቶ ከሰሜን አፍሪካዋ አቻቸው ጋር ያላቸውን የእግር ኳስ ደረጃ ሰፊ ልዩነት ማጥበብ ሳይችሉ ዘመናት ነጉደዋል።
እግር ኳስ በምሥራቅ አፍሪካ አገራቱ ኢትዮጵያና ሱዳን ከፍተኛ ተወዳጅነት ያለውና ጥሩ ተሰጥኦ ያላቸው ተጫዋቾች መፍለቂያ እንደሆኑ ቢታመንም ከነበራቸው ከ1960ዎቹና 70ዎቹ ታላቅነት በተለያዩ ምክንያቶች ወደ ኋላ ቀርተዋል። ከምሥራቅ አፍሪካ አገራት በብቸኝነት ዋንጫውን ያነሱት ኢትዮጵያና ሱዳን ተመሳሳይ የእግር ኳስ ታሪክን መጋራታቸው ለዚህ ልዩነት ምክንያት ይሆን?።
ሁለቱ አገራት በአፍሪካ ዋንጫ ቀደምት ስፍራ ቢኖራቸውም ሁለቱም ብቸኛ ድሎቻቸውን ያሳኩት እራሳቸው አዘጋጅ በነበሩበት ውድድር ነበር። ኢትዮጵያ ለ31 ዓመታት ያህል ለአፍሪካ ዋንጫ ማጣሪያው ማለፍ አቅቷት እኤአ 2013 ነበር ወደ ውድድሩ መመለስ የቻለችው፤ በተመሳሳይ ሱዳንም ለ32 ዓመታት ያህል ከውድድሩ ርቃ እኤአ 2008 ነበር ተሳታፊ የሆነችው።
‹‹በእግር ኳሱ ዘርፍ ሱዳንና ኢትዮጵያን ወደ ኋላ በመመለስ ረገድ ፖለቲካዊና ኢኮኖሚያዊ ችግሮች ሚና አላቸው›› የሚሉት የሚቺጋን ስቴት ዩኒቨርሲቲ ፕሮፌሰርና ‘አፍሪካን ሶከርስኬፕስ፡ ሀው ኤ ኮንቲነንት ቼንጅድ ዘ ወርልድ’ስ ጌም’ የተሰኘ መጽሐፍ ደራሲ ፒተር አሌጊ ይናገራሉ። በሁለቱም አገራት የተራዘሙ የእርስ በርስ ጦርነቶች፣ የፖለቲካ አለመረጋጋት፣ የኢኮኖሚ ውድቀትና ተፈጥሯዊ አደጋዎች ተደማምረው በአገራቱ የእግር ኳስ እድገትና ሂደት ላይ የራሳቸውን ተጽዕኖ አሳድረዋል። የኢትዮጵያ እኤአ 1962 በተካሄደው በሦተኛው የአፍሪካ ዋንጫ ላይ ያኔ አረብ ሪፐብሊክ ትባል የነበረችውን ግብፅ 4 ለ 2 በመርታት ቻምፒዮን በመሆን ድሏን አጣጣመች።
ይህ የኢትዮጵያ እግር ኳስ ወርቃማ ታሪክ ጥር 13/ 1954 ዓ.ም ሲፃፍ ግቦቹን ከመረብ ያሳረፉት ታሪካዊው ተጫዋቾች መንግሥቱ ወርቁ (ሁለት ግብ)፣ግርማ ተክሌና ኢታሎ ቫሳሎ አንዳንድ ግቦችን በስማቸው አስመዝግበዋል፡፡ ከዚያ በኋላ ግን ኢትዮጵያ ፈርኦኖቹ ላይ ሁለትና ከዚያ በላይ ግብ አስቆጥራ ለማሸነፍ ከግማሽ ምዕተ ዓመት በላይ ቆይታለች። ይህን ታሪክ ከስልሳ ዓመት በኋላ ለመቀልበስም ባለፈው እሁድ ከፈርኦኖች ጋር ያገናኛትን የ2023 የአፍሪካ ዋንጫ ማጣሪያ ጨዋታ ጠብቃለች፡፡ ዳዋ ሆጤሳና ሽመልስ በቀለም የስልሳ ዓመቱን የታሪክ ግንብ የናዱ ግቦችን በማስቆጠር ለምስራቅ አፍሪካ እግር ኳስ ትንሳዔ በር ሊከፍት የሚችል ታሪክ መስራት ቻሉ፡፡
ሱዳን እኤአ በ1970 እንደ አሊ ጋጋሪ፣ ጃክሳ በመባል የሚታወቀውና ናስር ኤዲንን ባካተተው ወርቃማ በሚባለው የእግር ኳስ ትውልዷ ጋናን 1 ለ 0 በመርታት ብቸኛውን ዋንጫ አሸንፋለች። ሱዳን በእግር ኳስ ታሪኳ ከኢትዮጵያ በተለየ መልኩ በተመሳሳይ ዓመት በሜክሲኮ በተካሄደው የዓለም ዋንጫ ላይ ለመሳተፍ ተቃርባም ነበር። ከሁለት ዓመት በኋላም እኤአ 1972 ሙኒክ ኦሊምፒክ ተሳትፋ በአንፃራዊነት የተሻለ የእግር ኳስ ታሪክ ጽፋለች። ነገርግን በቀጣዮቹ ዓመታት ‹‹ዘ ሴክሬታሪ በርድስ›› የተሰኘው ቡድኗ ውድቀት ገጠመው። ዛሬም ድረስ ከወደቀበት ለመነሳት ዳዴ እያለም ነው።
‹‹በወቅቱ አገሪቱ
ውስጥ የነበረው መረጋጋት
ለእግር ኳስ ማደግ
ከፍተኛ ሚና ተጫውቶ
ነበር። ነገር ግን
የፖለቲካ አለመረጋጋት እና
የምጣኔ ሀብት ችግሮች
አገሪቱ በሌሎች ጉዳይ
ላይ እንድታተኩር አድርጓታል››
በማለት የወርቃማው ትውልድ
ቡድን አባል የነበረው
በአሁኑ ወቅት የ77
ዓመት እድሜ አዛውንቱ
ጃክሳ በቅርቡ ለቢቢሲ
ተናግሯል።
ቦጋለ አበበ
አዲስ ዘመን ሰኔ
12/2014
የ2022 የዳይመንድ ሊግ ውድድሮች መነሻቸውን በኳታር መዲና ዶሃ አድርገው በእንግሊዝ በርሚንግሃም፣ በአሜሪካ ዩጂን፣ በሞሮኮ ራባት፣ በጣሊያን ሮም ከተካሄዱ በኋላ ከትናንት በስቲያ ምሽት ስድስተኛዋ የውድድሩ መዳረሻ ከተማ በሆነችው የኖርዌይ መዲና ኦስሎ በተለያዩ ርቀቶች ፉክክሮችን አስተናግዷል።
ኢትዮጵያውያን አትሌቶች በተሳተፉበት በዚህ የኦስሎ ዳይመንድ ሊግ የአምስት ሺ ሜትር ውድድር በሁለቱም ጾታ ከአንድ እስከ ሶስት ባለው ደረጃ በማጠናቀቅ በርቀቱ ነግሰዋል።
ባለፉት አመታት በመካከለኛ ርቀቶች በተለይም በአንድ ሺ አምስት መቶ ሜትር ውድድር አስደናቂ ብቃት በማሳየት ትልቅ ተስፋ የተጣለባት ወጣቷ አትሌት ዳዊት ስዩም ልዩ ተሰጥኦ ባሳየችበት ርቀት በውጤታማነቷ ገፍታ በአለም አትሌቲክስ ቻምፒዮናና ኦሊምፒክን በመሳሰሉ መድረኮች ጎልታ መታየት አልቻለችም። ከቅርብ ጊዜ ወዲህ ግን ይህች ድንቅ አትሌት በአዲስ ርቀት ውጤታማ ሆና ብቅ ብላለች። በአምስት ሺ ሜትር ልምድ ባይኖራትም ውጤታማ እየሆነች የምትገኘው አትሌት ዳዊት በኦስሎው ዳይመንድ ሊግ በርቀቱ ብዙ ልምድ ያካበቱና ቁንጮ የሆኑ ኢትዮጵያውያን አትሌቶችን ጭምር በማሸነፍ አስደናቂ ውጤት አስመዝግባለች።
በርቀቱ በአለም ላይ
ትልቅ ስምና ዝና
ያላቸው በርካታ ኢትዮጵያውያንና
የሌሎች አገራት አትሌቶች
በተሳተፉበት የኦስሎ ዳይመንድ
ሊግ ውድድር አንድ
ሺ ሜትሩን እጅግ
በጠንካራ ፉክክር በ2:53:83
ማገባደድ የቻሉት ከዋክብት
አትሌቶች ሁለት ሺ
ሜትሩንም ፈጣን በሆነ
5:52:33 ሸፍነዋል። በበርካታ ከዋክብት
አትሌቶች እስከ መጨረሻው
ዙር በአስደናቂ ፉክክር
የታጀበውን ውድድር ወጣቷ አትሌት
ዳዊት ለማጠናቀቅ አንድ
ዙር ሲቀራት አፈትልካ
በመውጣት ድሉን ጨብጣለች።
በርቀቱ ከአለም አትሌቲክስ
ቻምፒዮና እስከ ኦሊምፒክ
መድረኮች መንገስ የቻሉ
እንደ ለተሰንበት ግደይ፣
ጉዳፍ ጸጋይና አልማዝ
አያና የመሳሰሉ ድንቅ
ድንቅ ኢትዮጵያውያን አትሌቶች
ውድድሩ አንድ ዙር
እስኪቀረው ያሳዩት ጠንካራ
ፉክክር በመጨረሻም ለዳዊት
አስደናቂ የአጨራረስ ብቃት
እጅ ሰጥቷል።
በሪዮ ኦሊምፒክ በ10ና 5ሺ ሜትር የወርቅና የብር ሜዳሊያ ካጠለቀች በኋላ በወሊድና በጉዳት ምክንያት ለረጅም ጊዜ ከውድድር ርቃ የተመለሰችው አልማዝ አያና በኦስሎው ምሽት ጠንካራ ተፎካካሪ መሆኗን ዳግም ብታሳይም ከእሷ በኋላ በርቀቱ የነገሱ ኢትዮጵያውያንን መቋቋም አልቻለችም። መጨረሻው ዙር ላይ ከሜዳሊያ ፉክክሩ የወጣችው አልማዝን ወደ ኋላ ትተው የአሸናፊነት ክሩን ለመበጠስ እልህ አስጨራሽ ፉክክር ያደረጉት የቶኩዮ ኦሊምፒክ የ10ና 5ሺ ሜትር የነሐስ ሜዳሊያ አሸናፊዎቹ ጉዳፍና ለተሰንበት አዲሷን የርቀቱ ኮከብ ማቆም አልተቻላቸውም። በዚህም ዳዊት 14:25:84 በሆነ ሰአት ጣፋጭ ድል ልታስመዘግብ ችላለች። ዳዊትን ተከትላ ጉዳፍ 14:26:69 በሆነ ሰአት ሁለተኛ ሆና ስታጠናቅቅ የ10ና 5ሺ ሜትር የአለም ክብረወሰን በእጇ የሚገኘው ለተሰንበት 14:26:92 በሆነ ሰአት ሶስተኛ ደረጃን ይዛ ፈጽማለች።
በዚህ ውድድር የታየው አስደናቂ ፉክክር የአለም ክብረወሰን እንዲሻሻል በቂ ባይሆንም በርቀቱ ታሪክ ለሁለተኛ ጊዜ ሰባት አትሌቶች ከ14:35 በታች ማጠናቀቅ የቻሉበት ሆኗል። በተመሳሳይ ስምንት ያህል አትሌቶችም ከ14:40 በታች በማጠናቀቅ የኦስሎን ዳይመንድ ሊግ የማይረሳ አድርገውታል።
የኦስሎው የዳይመንድ ሊግ ምሽት በተመሳሳይ ርቀት በወንዶች ኢትዮጵያውያን አትሌቶች በግል ውድድር ከአንድ እስከ ሶስት በማጠናቀቅ የአረንጓዴውን ጎርፍ ታሪክ ደግመዋል። በሴቶቹ ውድድር በ1500 ሜትር የምትታወቀው አትሌት የ5ሺ ሜትር ቁንጮዎቹን ስታሸንፍ በወንዶቹ ተመሳሳይ ውድድር በተቃራኒው በ5ሺ ሜትር የሚታወቀው አትሌት በ1500 ሜትር ገናና ስም ያለውን አትሌት የረታበት ውጤት ተመዝግቧል።
ከውድድሩ መጀመሪያ አንስቶ የመጠባበቅና የመፈራራት ድባብ የተስተዋለበት ቀዝቀዝ ያለ ፉክክር መጨረሻ ላይ የቻለ እንዲያሸንፍ አትሌቶቹ ፍላጎት እንደነበራቸው ያስታውቅ ነበር። የሁለት ጊዜ የአለም የቤት ውስጥ አትሌቲክስ ቻምፒዮና የ1500 ሜትር አሸናፊው ሳሙኤል ተፈራ ፉክክሩን እየመራ 3ሺ ሜትሩን በ7:54:39 አገባዷል። ከዚህ በኋላ ወደ ኋላ በመመለስ አጨራረስ ላይ ጉልበት ቆጥቦ ለማፈትለክ የሞከረው ሳሙኤል እቅዱ በሌላኛው ኢትዮጵያዊ አትሌት ጥላሁን ሀይሌ ከሽፏል። በአምስት ሺ ሜትር ባለፉት አመታት ተስፋ ተጥሎባቸው ከነበሩ አትሌቶች አንዱ የነበረው ጥላሁን በበርካታ ውድድሮች ከአሸናፊነት ርቆ ቢቆይም ኦስሎ ላይ በ13:03:51 ወደ አሸናፊነት የተመለሰበትን ድል አስመዝግቧል። ፉክክሩን በጥሩ መንገድ ሲመራ ቆይቶ አጨራረስ ላይ እቅዱ የከሸፈበት ሳሙኤል ተፈራ 13:04:35 በሆነ ሰአት የሁለተኛነቱን ደረጃ አላጣውም። እሱን ተከትሎም ስኬታማው የ3ሺ ሜትር መሰናክል ስኬታማው አትሌት ጌትነት ዋለ 13:04:48 በሆነ ሰአት ሶስተኛ ደረጃን ይዞ በማጠናቀቅ በርቀቱ የኢትዮጵያውያን የበላይነት ጎልቶ እንዲታይ አድርጓል።
ቦጋለ አበበ
አዲስ ዘመን ሰኔ 11 ቀን 2014 ዓ.ም
በኢትዮጵያ ስፖርቶች ውስጥ ከሚስተዋሉ ችግሮች መካከል አንዱ ታዳጊና ወጣት ስፖርተኞች በተለያዩ አጋጣሚዎች በሚያገኙት እድል ተጠቅመው ለሚያሳዩት ብቃትና ተስፋ ቦታ ሰጥቶ ወደ ትልቅ ደረጃ ማሸጋገር በጉልህ ይጠቀሳል። በተለይ በእድሜ ገደብ በሚካሄዱ ውድድሮች ላይ ወጣት ስፖርተኞች ተስፋ ሰጪ ብቃት ቢያሳዩም ወደ ዋና ቡድን እንዲያድጉና በይበልጥ አቅማቸውን እንዲያሳዩ በማድረግ ረገድ ክፍተት መኖራቸው በስፖርት ቤተሰቡ ተደጋግሞ የሚነሳ ጉዳይ ነው። በሴቶች እግር ኳስ ከቅርብ ጊዜ ወዲህ እየታየ ያለው ሂደት ግን ለረጅም ጊዜ ሲነሳ የቆየውን መሰል ቅሬታ ለመቅረፍ አንድ ርምጃ ሆኖ ታይቷል።
ዩጋንዳ አዘጋጅ በነበረችበት የምስራቅና መካከለኛው አፍሪካ ሀገራት የሴቶች እግር ኳስ ውድድር (ሴካፋ) ላይ በሉሲዎቹ ስብስብ ይህ ተስፋ ታይቷል። በዚህ ውድድር ላይ ዩጋንዳ የዋንጫ ባለቤት ስትሆን፤ ቡሩንዲና ኢትዮጵያ ደግሞ ሁለተኛና ሶስተኛ በመሆን ማጠናቀቃቸው ይታወሳል። ስምንት ሀገራት በሁለት ምድብ ተደልድለው ለአሸናፊነት በተፋለሙበት ውድድር ላይ ተካፋይ የነበረው የኢትዮጵያ ሴቶች ብሄራዊ ቡድን (ሉሲዎቹ) በአዳዲስና ወጣት ተጫዋቾችን ከነባሮቹ ጋር አዋህዶ የተዋቀረ ተስፋ ሰጪ ስብስብ መሆኑን አስመስክሯል። ይህ ስብስብ እጅግ ተስፋ ሰጪ እንቅስቃሴና ውጤት በጨዋታዎች ማሳየቱም በብዙዎች ተመስክሮለታል።
የሉሲዎቹን የዩጋንዳ ቆይታ አስመልክቶ በዋና አሰልጣኙ ፍሬው ኃይለገብርኤል አማካኝነት በተሰጠው ጋዜጣዊ መግለጫም ለወጣትና ተተኪ ተጫዋቾች የተከፈተው በር ያለው ተስፋ ተንጸባርቋል። ቡድኑ ወደ ዩጋንዳ ከመጓዙ አስቀድሞ አሰልጣኙ እንዳሳወቀው፤ ከዚህ ቀደም ከ20 ዓመት በታች የምስራቅና መካከለኛው አፍሪካ ሀገራት የሴቶች እግር ኳስ ውድድር (ሴካፋ) ዋንጫ ባለቤት በመሆን በዓለም ዋንጫ ማጣሪያ እስከጫፍ መጓዝ ከቻለው የወጣት ቡድን በተውጣጡ ተጫዋቾች መገንባቱን ጠቁሞ ነበር። ይህ ለተተኪዎች በቀጥታ እድል በመስጠት ወደ ዋናው ቡድን የማሸጋገር ሂደትም ሉሲዎቹን የዋንጫ ባለቤት ባያደርግም አበረታች የሚባል ውጤት እንዳስገኘ አሰልጣኙ ተናግረዋል።
ተጫዋቾቹ ከተለያዩ ውድድሮች ተሰባስበው የብሄራዊ ቡድን ዝግጅት የጀመሩ ሲሆን፤ ከ11 ቀናት በኋላ ወደ ሴካፋ ውድድር መግባታቸው ይታወቃል። ይሁን እንጂ የውድድሩ መርሃ ግብር በአንድ ቀን ልዩነት መሆኑ የሉሲዎቹን የሴካፋ ጉዞ ከባድ ቢያደርገውም፤ ተጫዋቾቹ ከእድሜያቸው አንጻር የተካፈሉበት ውድድር እንዲሁም ያደረጉት ጥረት እጅግ የሚያስመሰግን መሆኑን አሰልጣኝ ፍሬው ተናግረዋል።
ሌሎች ቡድኖች አዋቂ ተጫዋቾችን ይዘው ሲቀርቡ ኢትዮጵያ ግን በወጣት በተገነባ ቡድን ውድድሩን ተካፍላ አበረታች ውጤት ማስመዝገቧም ለዚህ ማሳያ እንደሚሆን አስረድተዋል። የሉሲዎቹ ስብስብ ከ20 ዓመት በታች የሴካፋ ውድድር አሸናፊነት ወደ አዋቂዎች ቡድን ያደጉ ተጫዋቾችን በብዛት የያዘ መሆኑን ተከትሎም በርካታ ልምዶችን ማግኘት እንደተቻለ አሰልጣኙ በመግለጫቸው አስረድተዋል።
በተለይ አብዛኛዎቹ ተጫዋቾች ከ20 ዓመት በታች ቡድን ወደ ዋናው ብሄራዊ ቡድን ያደጉና ከዚህ ቀደምም ልምድ ያልነበራቸው በመሆኑ አዲስ ነገርን የተማሩበት ውድድር እንደነበር የተናገሩት አሰልጣኝ ፍሬው፣ ተጫዋቾች በሥነምግባር የታነጹ መሆን የሚገባቸው ከመሆናቸው ጋር በተያያዘ ከነባር ተጫዋቾች ጋር የነበራቸውን መከባበር በተግባር መመልከቱን አስረድቷል።
ተስፋ ያሳዩት ወጣት ተጫዋቾች በሜዳ ውስጥም ቢሆን በርካታ ልምዶችን ከአምበሏ ሎዛ አበራና ሌሎች ተጫዋቾች ሲቀስሙ መቆየታቸው ወደ ፊት የሉሲዎቹን ስብስብ ጠንካራ እንደሚያደርገው አሰልጣኙ ያላቸውን እምነት ገልፀዋል። ቡድኑ በእድሜ ገደብም ይሁን በአዋቂዎች ተከታታይ ዓለም አቀፍ ጨዋታዎች ላይ ተሳትፎ ማድረጉ በቀጣይ ለሚኖረው ብቃት የሚጫወተው ሚና ቀላል የሚባል እንደማይሆንም አሰልጣኙ አክለዋል።
ቡድኑን ከ20 ዓመት በታች ብሄራዊ ቡድን አባላት በመገንባቱና በውድድሩ ላይ በሚካፈሉ እንዲሁም አበረታች ውጤት ከማስመዝገቡ ባሻገር ወደ ፊት ለረጅም ዓመት ሊጫወት መቻሉ ተስፋ እንደሚሰጥ አሰልጣኙ ተናግረዋል።
በአዳዲስ ወጣት ተጫዋቾች የተዋቀረ ቡድንን ይዞ የቀረበው አሰልጣኙ ከዚህ ቀደሙ ቡድን ጥቂት ተጫዋቾችን ወደ ቡድኑ ሲያካትት ከጨዋታ ባሻገር በሌሎች ጉዳዮች ላይም እንዲያግዙት መሆኑን ጠቁማል። በተለይ እንደ ብርትኳን ገብረክርስቶስ ያሉ ምርጥ ተጫዋቾች ለቡድኑ አባላት ተምሳሌት መሆናቸውን አንስቷል።
ሌላኛዋ የቡድኑ ቁልፍ ተጫዋች ሎዛ አበራ በበኩሏ ከአዳዲሶቹ የቡድኑ ተጫዋቾች ጋር የነበራት መግባባትና ውህደት እንዲሁም ተጫዋቾችን በመምራትና በማነሳሳት ረገድ በሜዳ ውስጥ የነበረውን ስራ እንዳቀለለችለት አሰልጣኙ ጠቁሟል። ተጫዋቾቹ ከአሰልጣኞች ቡድን ባልተናነሰ ልምዳቸውን በማካፈል ላደረጉት አስተዋጽኦም ምስጋናውን አቅርቧል።
ብርሃን ፈይሳ
አዲስ ዘመን ሰኔ 10 /2014
የኢትዮጵያ ብሔራዊ ቡድን(ዋልያዎቹ) የአፍሪካ ዋንጫ ማጣሪያ የምድብ የመጀመሪያ ሁለት ጨዋታዎችን አድርገው በማላዊ ቢሸነፉም ግብፅን አሸንፈው ያልተጠበቀ ውጤት አስመዝግበዋል። ይህም በቀጣይ የአፍሪካ ዋንጫ ለመሳተፍ ያላቸውን ተነሳሽነትና ተስፋ አሳድጎታል። ይሁን እንጂ ዋልያዎቹ ሕዝብን ያስደሰተ ውጤት አስመዝግበው በጥሩ መነቃቃት ላይ ባሉበት በዚህ ወቅት ከመጪው መስከረም ጀምሮ በሚያደርጓቸው የማጣሪያ ጨዋታዎች ሁለት እንቅፋቶች ሊፈትኗቸው እንደሚችሉ ከማላዊው ጉዞ በኋላ ፌዴሬሽኑ ባለፈው ሰኞ ከሰጠው መግለጫ ለመረዳት ተችሏል።
አስተዳደራዊ ጉዳዮችን በተመለከተ የፌዴሬሽኑ የጽሕፈት ቤት ሀላፊ አቶ ባህሩ ጥላሁን በመግለጫው በሰጡት ማብራሪያ፣ ዋልያዎቹ በገለልተኛ አገር ጨዋታዎችን ለማካሄድ ከመገደዳቸው ጋር ተያይዞ ፌዴሬሽኑ ከፍተኛ የውጪ ምንዛሬ የሚያወጣ በመሆኑ ከገንዘብ እጥረት ጋር በተያያዘ ያለው ስጋት አሁንም እንዳልተቀረፈ አስረድተዋል።
ፌዴሬሽኑ በማላዊ ባደረጋቸው ሁለት ጨዋታዎች ለስቴድየም ኪራይና ለሌሎች ወጪዎች ከ50 ሺ ዶላር በላይ ወጪ ማድረጉ ኪሱን በእጅጉ ቢጎዳውም በጨዋታዎቹ ወቅት ከማስታወቂያና ከትኬት ሽያጭ ካወጣው የበለጠ ያላሰበው ገቢ ማግኘቱ ይታወቃል። ያም ሆኖ ያለበት የገንዘብ እጥረት ወደ ፊት ብዙ የሚያራምደው እንዳልሆነ ተጠቁሟል።
‹‹አሁን ላይ በተለያዩ የገበያ አማራጮች አስፍተን ገንዘብ መስራት ችለናል። መንግስትም ደግሞ አሁን የተመዘገበውን ድል በመመልከት የሆነ ነገር ያደርግልናል ብለን እንጠብቃለን። አስቀድመንም ጥያቄያችንን አቅርበናል። ይሄ ነገር ይሆናል የሚል እምነት አለን። ከገንዘብ እጥረት ጋር በተያያዘ የተጋረጠብንን አደጋ ለጊዜውም ቢሆን ቀንሷል፣ ግን አሁንም በዚሁ መልኩ የሚቀጥል ከሆነ ፌዴሬሽኑ አቅሙ እየተሟጠጠ ነው የሚመጣው››በማለት አቶ ባህሩ ያለውን ስጋት ገልጸዋል። በቀጣይ ጨዋታዎች ተመሳሳይ ገቢ ማግኘት ላይቻል እንደሚችል የጠቆሙት አቶ ባህሩ፣ ፌዴሬሽኑ የተረጋጋ የፋይናንስ ጉዞ ላይ ነው ብሎ መናገር እንደሚከብድ አብራርተዋል።
ዋልያዎቹ ቀሪዎቹን ሁለት ጨዋታዎች በሜዳቸው የማካሄድ ጉዳይን በተመለከተ ዋና ጸሐፊው ከጋዜጠኞች ለተነሳላቸው ጥያቄ ምላሽ ሲሰጡ “ከስታዲየም ጋር ተያይዞ እኛ ከባህልና ስፖርት ሚኒስቴር ጋር ነው እየተነጋገርን ያለነው። በተጨማሪም በአንድ መድረክ ከጠቅላይ ሚኒስትር ማኅበራዊ ዘርፍ አንድ ተወካይ መጥተው ጥያቄያችንን አቅርበናል። ገና ድልድሉ ሳይታወቅ እንደ ኢትዮጵያ እግር ኳስ ፌዴሬሽን አቋማችንን አሳውቀን ነበር። እንግዲህ ለሚመለከተው አካል ጥያቄው ቀርቧል ወይስ አልቀረበም የሚለውን ማጣራት ያስፈልጋል። ባህልና ስፖርት ሚኒስቴር ጉዳዩን በደንብ ያውቀዋል። የጠቅላይ ሚኒስትር ቢሮም እንደዛው፣ ግን ጥያቄው ለሚመለከተው አካል ቀርቧል የሚለው መታየት አለበት። እኛ አሁንም መግፋታችንን እንቀጥላለን” በማለት ተናግረዋል።
“እኛ ስለ አዲስ አበባ ስታዲየም ብቻ አይደለም የምናወራው” ያሉት አቶ ባህሩ፣የባህልና ስፖርት ሚኒስቴር በባለቤትነት ከሚያስተዳድራቸው ስታዲየሞች መካከል የአዲስ አበባ ስታዲየም ላይ የማሻሻያ ስራዎች እየተሰሩ መሆኑን ጠቁመዋል። ቶሎ ለማድረስም ሙከራ ላይ መሆናቸውን ገልጸው ፌዴሬሽኑም የተመለከታቸው ነገሮች እንዳሉ አብራርተዋል። የፌዴሬሽኑ ፍላጎት የትኛውም ስታዲየም ቶሎ እንዲደርስና ዋልያዎቹ ጨዋታቸውን በአገራቸው እንዲያደርጉ መሆኑን አያይዘው ገልጸዋል።
“የባህር ዳር ስታዲየም ጥቃቅን ስራ ብቻ አይደለም የሚቀረው። ይሄንን ሁሉም ሰው ሊያውቀው ይገባል። በጣም ብዙ ነገር ነው የሚቀረው። ስታዲየሙ ትልቅ ነው ግን የጎደሉት ነገሮች ጥቃቅን ናቸው ብለን የምንተዋቸው አይደሉም፣መመርመር አለብን። ቢያንስ አንድ ቦታ ላይ የስትራክቸር ችግር እንዳለበት (የሚዲያ እና የቪ አይ ፒ) ተነስቷል። ይሄንን ለማስተካከል ምን ያህል ወጪ ይጠይቃል። ሌሎችን የተዘረዘሩትን ነገሮችንም መመልከት ያስፈልጋል። አሁን እኩል ትኩረት ተሰጥቶ ስታዲየም እንዲደርስልን እንፈልጋለን። ግን በአጭር ጊዜ ውስጥ የሚደርስ ስታዲየም ካለ እሰይ የሚያሰኝ ስለሆነ እዛ ላይ ትኩረት ይደረግልን ነው እያልን ያለነው” በማለት ዋና ጸሐፊው ማብራሪያ ሰጥተዋል።
ዋልያዎቹ በመጪው መስከረም የሚያደርጉት ጨዋታ ከመድረሱ በፊት በተቻለ መጠን የአዲስ አበባ ስታዲየምን ለውድድር ለማድረስ እንደሚሰራ ባህልና ስፖርት ሚኒስቴር ለፌዴሬሽኑ መናገሩን የጠቆሙት አቶ ባህሩ፣ ጨዋታዎቹን በገለልተኛ አገር መጫወት የፌዴሬሽኑ አስተዳደራዊ የሆኑ ወጪዎች ላይ ከፍተኛ የሆነ ጫና እንደፈጠረ ተናግረዋል። እነዚህን አስተዳደራዊ ወጪዎች ፌዴሬሽኑ በተለያዩ መንገዶች ለመሸፈን ሞክሯል።
ዋልያዎቹ ቀጣዮቹን ጨዋታዎች በሜዳቸው ማድረግ ካልቻሉ ፌዴሬሽኑ ምን አይነት አማራጭ እቅድ እንዳስቀመጠ ለተነሳው ጥያቄ “ስለቀጣይ ለማውራት ከባድ ነው ግን ማላዊ ያለው ነገር በጣም ጥሩ ነው። ግን ይሄንን የሚወስነው የኢትዮጵያ እግር ኳስ ፌዴሬሽን የሥራ አስፈፃሚ ኮሚቴ ነው። ስለዚህ አንዱ አገር ላይ ውሳኔው ይተላለፋል። እኛ ግን አሁንም ይሄኛው የሚያልቅልን ከሆነ ስቃያችን ይቀንሳል ብለን ነው የምናስበው። ያለበለዚያ ግን ከፍተኛ ችግር ውስጥ ነው እየገባን የምንሄደው” በማለት አቶ ባህሩ ምላሽ ሰጥተዋል።
ኢትዮጵያ በከፍተኛ ወጪ እያስገነባችው የሚገኘውን የአደይ አበባ ብሔራዊ ስቴድየምን በተመለከተ ካፍ ግንባታውን ከአመት በፊት አህመድ ሀራስ በሚባል የክለብ ላይሰንሲንግ ባለሙያ አማካኝነት መመልከቱን ያስታወሱት አቶ ባህሩ፣ ባለሙያው ስታዲየሙ አስፈላጊ መስፈርቶችን ባሟላ መልኩ እየተገነባ እንደሚገኝ አስተያየት መስጠታቸውን ገልጸዋል።
ቦጋለ አበበ
አዲስ ዘመን ሰኔ 9/2014
የኢትዮጵያ ብሔራዊ ቡድን(ዋልያዎቹ) ለ2023 የኮትዲቯር አፍሪካ ዋንጫ ለማለፍ ወደ ማላዊ ሊሎንግዌ አቅንተው የምድብ የመጀመሪያ ሁለት ጨዋታዎችን ከማላዊና ግብፅ ጋር አድርገው ወደ አገር ቤት ተመልሰዋል። ከትናንት በስቲያም በማላዊ ስለ ነበራቸው ቆይታ መግለጫ ተሰጥቷል።
በመግለጫው ቴክኒካዊና አስተዳደራዊ ጉዳዮች በቡድኑ አሠልጣኝ ውበቱ አባተና በፌዴሬሽኑ የጽህፈት ቤት ኃላፊ አቶ ባህሩ ጥላሁን ማብራሪያ ተሰጥቷል።
የቡድኑን ቴክኒካዊ ጉዳይ በተመለከተ ሰፊ ማብራሪያ የሰጡት አሰልጣኝ ውበቱ፣ በአጠቃላይ የማላዊ ጉዞና ቆይታቸው መልካም መሆኑን ገልጸዋል። በመጀመሪያው ጨዋታ ዋልያዎቹ በሁለት የፍጹም ቅጣት ምቶች በተቆጠሩባቸው ግቦች መሸነፋቸውን ያስታወሱት አሰልጣኙ በጨዋታው ከእረፍት መልስ መጠነኛ ለውጦችን አድርገው አንድ ግብ ቢያስቆጥሩም ማሸነፍ እንዳልቻሉ አብራርተዋል። እንደ አሰልጣኙ ማብራሪያ በዚህ ጨዋታ ተፈላጊውን ውጤት ማስመዝገብ ባይቻልም የቡድኑን ጠንካራና ደካማ ጎን ለመመልከት ተችሏል።
ይህም በቀጣይ ከግብጽ ጋር ለነበረው ጨዋታ ግብአት ሆኖ በተለየ አቀራረብ ማሸነፍ እንደተቻለ ተናግረዋል። ‹‹ግብፅን ማሸነፍ ትልቅ ነገር እንደሆነ ይሰማኛል። ግን ከዛ በላይ በወጥነት ከሜዳ ውጭ ያደረግናቸውን ትላልቅ ጨዋታዎች በተረጋጋ መንገድ ለማከናወን መሞከራችን ቡድናችንን የበለጠ ተስፋ እንድንጥልበት አድርጎናል›› ብለዋል፡፡ ይህን ከባድ ፍልሚያ ዋልያዎቹ ማሸነፍ የቻሉትም ቀደም ብለው የፈርኦኖቹን ጨዋታ በመገምገም አስፈላጊውን ዝግጅት በማድረጋቸው መሆኑን ተናግረዋል። ፈርኦኖቹ ከጨዋታው በፊት ዋልያዎቹን አሳንሰው ማየታቸውም ዋጋ እንዳስከፈላቸው አክለዋል፡፡
‹‹ቅድመ ጨዋታ ላይ ተጫዋቾቹን ከማነሳሳት ውጭ የተለየ ነገር አላደረግንም። ጨዋታው እየተከናወነ ግን የሚሰማህ ስሜት አለ። ተጫዋቾቹ ያደረጉት ነገር ደግሞ የበለጠ የራስ መተማመናችን ከፍ እንዲል አድርጎታል። ግን መጠንቀቅ እንዳለብኝ ይሰማኝ ነበር። ምክንያቱም ግብፅ ግብፅ ነች። ጨዋታውን በሆነ መንገድ ልትነጥቅህ ትችላለች›› ያሉት አሰልጣኙ ዋልያዎቹ ግብጽን በጨዋታ በልጠው በማሸነፋቸው የተሰማቸውን ደስታ መሸሸግ እንደማይፈልጉ ገልጸዋል።
‹‹ከግብፅ ጨዋታ የተቆጨሁበት ነገር የለም። ከበቂ በላይ ነው›› ያሉት አሰልጣኙ በማላዊው ጨዋታ ግን ዋልያዎቹ ላይ የተቆጠሩ ግቦች በተከላካይ መስመር ጥቃቅን ስህተቶች መሆኑን አስረድተዋል። ምናልባትም እነዛ ስህተቶች ባይፈጠሩ የጨዋታው ውጤት ሊቀየር ይችል እንደነበር ተናግረዋል። በተጨማሪም በዚያ ጨዋታ ዋልያዎቹ የተንቀሳቀሱበት መንገድ ቢያንስ አንድ ነጥብ እንኳን ከጨዋታው ማግኘት እንዳለባቸው የሚያስቆጭ መሆኑን በመግለጽ ተጫዋቾቹ ግን የሚቻላቸውን ሁሉ እንዳደረጉ አብራርተዋል።
ዋልያዎቹ ከባድ የተባለውን ጨዋታ ያሸነፉት በፈርኦኖቹ ደካማነት እንጂ ዋልያዎቹ ጠንካራ ሆነው አይደለም በሚል ለሚሰነዘሩ ሃሳቦች ቅሬታ እንዳላቸው የተናገሩት አሰልጣኝ ውበቱ፣ ዋልያዎቹ ከዚህ በፊት ኒጀርን ገጥመው ሲያሸንፉ ተመሳሳይ ሃሳብ ሲነሳ እንደነበር አስታውሰዋል። ‹‹ደካማዋን ኒጀር አሸነፉ ተባለ። ከዛ ማዳጋስካርን ገጠመን ያኔም ተመሳሳይ አስተያየት ተሰጥቷል። እኛ ያሸነፍናቸው ቡድኖች ሁሉ ሲሸነፉ ደካማ ከሆኑ እንዴት እናድርግ። ግብፅ አሠልጣኝ ቀይራለች።
የተወሰኑ ተጫዋቾችንም አታለች። ይሄ የተወሰነ ተፅዕኖ ይኖረዋል። እንደ ብሔራዊ ቡድን ግን እኛ በልጠናል። ስለዚህ ክሬዲቱን ለተጫዋቾቹ እንስጥ። ግብፆች ወረዱ ያስባለው የእኛ መብለጥ ነው። በዛ ቀን ኢትዮጵያ ጥሩ ስለሆነች ግብፅ አንሳለች። በዛ ጨዋታ የሚችሉትን ሞክረዋል። ተጫዋችም ቀይረው ሞክረዋል። ግን የእኛ ተጫዋቾች በልጠው ነበር።
ግብፅ ደክማ አይመስለኝም። ምክንያቱም ከሦስት ቀን በፊት ጊኒን አሸንፋለች። ዞሮ ዞሮ የኢትዮጵያ ቡድን ከግብፅ ተሽሎ ስለነበረ ነው ያሸነፈው። በተሸነፍንበትም ሆነ ባሸነፍንበትም ጨዋታ ተጋጣሚ ደክሞ ከሆነ ያስቸግራል። ደግነቱ ጨዋታው በቴሌቪዥን ስለታየ ቡድኑ የነበረውን ብቃት ሁሉም ሰው አይቶታል። በጨዋታው ጥሩ ልንጫወት እንደምንችል ላስብ እችላለሁ ግን አምስት ስድስት የግብ እድል እንፈጥራለን ብዬ አላስብም ነበር›› በማለት በዚህ ረገድ የሚሰጠው አስተያየት ተገቢ አለመሆኑን አሰልጣኙ ተናግረዋል።
በተመሳሳይ ከሁለቱ ጨዋታዎች በኋላ ቡድኑ ላይ የሚሰነዘሩ ትችቶችን በተመለከተ አሰልጣኝ ውበቱ ከጋዜጠኞች ለቀረበላቸው ጥያቄ ምላሽ ሲሰጡም ‹‹ቦታው ለዚህ ነገር ቅርብና ክፍት ነው። ከትችቶቹ የሚጠቅምህን እየወሰድክ የማይጠቅሙህን እየተውክ ትሄዳለህ። ግላዊና ከቤተሰብ ጋር የተገናኙ ነገሮች ሲሆኑ እንደ ሰውኛ በስጨት የምትልበት አጋጣሚ ይፈጠራል እንጂ የትልቅ አገር ብሔራዊ ቡድንን እያሰለጠንክ ሁሉ ነገር አልጋ በአልጋ ይሆናል ማለት አይደለም። ተፅዕኖ የለውም ማለት ግን አይቻልም።
ተጫዋቾች ጋር ይጋባል። እኔ ግራ የሚገባኝ አንድ ነገር ግን አለ፣ እኛ ባለሙያዎች፣ የውጭ ሰዎች የሚሰጡን እና እዚህ የሚሰጠን አስተያየት ያምታታኛል። ይህ እኔም ተጫዋቾቹም ሆነ ቡድኑ ላይ ተፅዕኖ ይፈጥራል። ከእንደሱ አይነት ጫና የምንጠበቅበት ነገር ቢኖር ጥሩ ነው። ምክንያታዊ የሆነ ትችት የሚሰጡ ሰዎችና ባለሙያዎች አሉ። አለፍ የሚለውን ነገር መሸከም ነው ያልቻልነው። እኔ ልኖርም ላልኖርም እችላለሁ። የሚኖረውን ሰው ግን በደንብ መደገፍ አለብን›› ብለዋል።
ቦጋለ አበበ
አዲስ ዘመን ሰኔ 8 /2014
ለአምስት ተከታታይ ቀናት በሞሪሽየስ አዘጋጅነት ሲካሄድ ቆይቶ ከትናንት በስቲያ በተጠናቀቀው ሃያ ሁለተኛው የአፍሪካ አትሌቲክስ ቻምፒዮና ኢትዮጵያ አምስተኛ ደረጃን ይዛ አጠናቃለች። በቻምፒዮናው በ4 ወርቅ፣ 6 ብርና 4 ነሃስ በአጠቃላይ 14 ሜዳልያ መሰብሰብ የቻለው የኢትዮጵያ ልኡካን ቡድን ዛሬ ወደ አገሩ ሲመለስ በአራራት ሆቴል በሚደረግለት የአቀባበል መርሃግብር ላይ እንደሚሸለም ከኢትዮጵያ አትሌቲክስ ፌዴሬሽን ያገኘነው መረጃ ያመለክታል።
ኢትዮጵያ
ከሃምሳ
በላይ
አትሌቶችን
በአጭር፣
መካከለኛና
ረጅም
ርቀቶች፣
በ3ሺ
ሜትር
መሰናክል፣
በርምጃና
በሜዳ
ተግባራት
ውድድሮች
በቻምፒዮናው
አሳትፋለች።
በዚህም
አትሌት
ሞገስ
ጥኡማይ
በወንዶች
10ሺ
ሜትር
የመጀመሪያውን
የወርቅ
ሜዳሊያ
ማስመዝገብ
የቻለ
ሲሆን
ጭምዴሳ
ደበሌ
በዚሁ
ውድድር
የብር
ሜዳሊያ
ማጥለቅ
ችሏል።
በወንዶች
3ሺ
ሜትር
መሰናክል
ኃይለማርያም
አማረ
የወርቅ
ሜዳሊያ
ሲያስመዘግብ
ታደሰ
ታከለ
በዚሁ
ውድድር
የብር
ሜዳሊያውን
ወስዷል።
አትሌት
ኃይለማርያም
አማረ
በቻምፒዮናው
የመጨረሻ
ቀን
ውድድርም
በ5ሺ
ሜትር
ሁለተኛውን
የወርቅ
ሜዳሊያ
በማጥለቅ
በሞሪሽየስ
አስደናቂ
ጊዜን
ማሳለፍ
ችሏል።
አራተኛው
የወርቅ
ሜዳሊያ
በሴቶች
3ሺ
ሜትር
መሰናክል
በአትሌት
የወርቅውሃ
ጌታቸው
ሲመዘገብ
በዚሁ
ውድድር
ዘርፌ
ወንድማገኝ
የብር
ሜዳሊያ
ማጥለቅ
ችላለች።
በሴቶች
ስምንት
መቶ
ሜትር
አትሌት
ነጻነት
ደስታ
የብር
ሜዳሊያ
ያስመዘገበች
ሲሆን
በሴቶች
5ሺ
ሜትር
በተመሳሳይ
አትሌት
ፋንታዬ
በላይነህ
የብር
ሜዳሊያ
ማጥለቅ
ችላለች።
በ20
ኪሎ
ሜትር
የሴቶች
ርምጃ
ውድድር
አትሌት
የኋልዬ
በለጠው
ተጨማሪ
የብር
ሜዳሊያ
ስታስመዘግብ
በተመሳሳይ
የወንዶች
ውድድር
አትሌት
ዮሐንስ
አልጋው
የነሐስ
ሜዳሊያ
ማጥለቅ
ችሏል።
በሴቶች
10ሺ
ሜትር
መሰረት
ገብሬ፣በ1500
ሜትር
ሴቶች
አያል
ዳኛቸው፣1500
ሜትር
ወንዶች
አዳነ
ካሳይ
የነሐስ
ሜዳሊያ
ያስመዘገቡ
አትሌቶች
ናቸው።
ኬንያውያን
አትሌቶች
ለበርካታ
አስርት
ዓመታት
በአፍሪካም
ይሁን
በዓለም
አቀፍ
ደረጃ
በሚካሄዱ
የ3ሺ
ሜትር
መሰናክል
ውድድሮች
በሁለቱም
ጾታ
ፍጹም
የበላይነት
እንዳላቸው
ይታወቃል።
ከቅርብ
ዓመታት
ወዲህ
ግን
ይህ
ታሪክ
በግል
ውድድሮች
ጭምር
እየተገለበጠ
እንደመጣ
በርካታ
ማሳያዎች
አሉ።
በ22ኛው
የአፍሪካ
አትሌቲክስ
ቻምፒዮና
ሞሪሺየስ
ላይ
በርቀቱ
የተመዘገበው
ውጤትም
አንዱ
ማሳያ
ሆኗል።
ኢትዮጵያውያን
በሁለቱም
ጾታ
በርቀቱ
የወርቅና
የብር
ሜዳሊያዎችን
በማጥለቅ
የኬንያውያን
ባህል
የሆነውን
ውድድር
እየወረሱ
እንደሚገኙ
አስመስክረዋል።
በዚህ
የአፍሪካ
ቻምፒዮና
በርምጃ
ውድድሮች
በሁለቱም
ጾታ
የተመዘገቡ
ውጤቶችም
ለኢትዮጵያ
አበረታች
ሆነው
የተጠቀሱ
ሲሆን
ባልተለመዱ
ርቀቶችም
በርካታ
የዲፕሎማ
ውጤቶች
ተመዝ
ግበዋል።
ይሁን
እንጂ
ኢትዮጵያ
አሁንም
ባልተለመዱ
ርቀቶችና
ውድድሮች
ወደ
ውጤታማነት
መምጣቷ
አበረታች
የመሆኑን
ያህል
ውጤታማ
በሆነችባቸው
ርቀቶች
ውጤቷ
እየሳሳ
መሄዱ
አሳሳቢ
እንደሆነ
በሞሪሺየሱ
ቻምፒዮና
ታይቷል።
ኢትዮጵያ
ውጤታማ
ባልነበረችባቸው
ርቀቶች
አዳዲስ
ክብሮችን
የማሳካቷን
ያህል
ቀድሞ
ውጤታማ
በሆነችባቸው
ውድድሮች
በጥንካሬዋ
ብትቀጥል
ምናልባትም
በዚህ
የአፍሪካ
ቻምፒዮና
የተሻለ
ውጤት
ይዛ
የማጠናቀቅ
እድል
ይኖራት
ነበር።
ያም
ሆኖ
አሁን
የተመዘገበው
ውጤት
ቀላል
ቦታ
የሚሰጠው
አይደለም።
በአጠቃላይ በሃያ ሁለተኛው የአፍሪካ አትሌቲክስ ቻምፒዮና ኬንያ ባህሏ የሆነው የ3ሺ ሜትር መሰናክል ውድድርን በሁለቱም ጾታ በኢትዮጵያ የበላይነት ቢወሰድባትም 10 ወርቅ፣ 5 ብር፣ 8 ነሐስ በአጠቃላይ 23 ሜዳሊያዎችን በመሰብሰብ ቀዳሚውን ደረጃ ይዛ አጠናቃለች። ደቡብ አፍሪካ በ9 ወርቅ፣ 13 ብር፣ 14 ነሐስ በአጠቃላይ በ36 ሜዳሊያዎች ሁለተኛ ሆና አጠናቃለች። 5 ወርቅ፣ 3 ብር፣ 3 ነሐስ በአጠቃላይ 11 ሜዳሊያ የሰበሰበችው ናይጄሪያ ሶስተኛ ደረጃን ይዛ ጨርሳለች። አልጄሪያ ከኢትዮጵያ በልጣ ለማጠናቀቅ 5 ወርቅ፣ 3 ብር፣ 1 ነሐስ በአጠቃላይ 9 ሜዳሊያ መሰብሰብ ችላለች።
ቦጋለ አበበ
አዲስ ዘመን ሰኔ 7 /2014
ባለፉት ሁለት ሳምንታት በሐዋሳ ከተማ ለመጀመሪያ ጊዜ ሲካሄድ በቆየው የኢትዮጵያ ወጣቶች ኦሊምፒክ አዲስ አበባ ከተማ የሜዳሊያ ሰንጠረዡን ቀዳሚ ሆና አጠናቃለች። የበርካታ ስፖርተኞች መቀመጫ የሆነችው አዲስ አበባ ከዚህ ቀደም በሚካሄዱ አገር አቀፍ ውድድሮች ከሌሎች ክልሎች አኳያ ውጤቷ የሚመጥናት እንዳልሆነ በተለያዩ አጋጣሚዎች ሲነገር ነበር። ይሁን እንጂ በዚህ የመጀመሪያ የወጣቶች ኦሊምፒክ ከተማዋ ከሌሎች ተሳታፊዎች የላቀ ውጤት በማስመዝገብ በሰፊ ልዩነት ልታጠናቅቅ ችላለች።
አዲስ አበባ በአጠቃላይ 44 የወርቅ፣28 የብርና 32 የነሐስ ሜዳሊያ በድምሩ 104 ሜዳሊያ በመሰብሰብ ነው ቀዳሚ ሆና ያጠናቀቀችው። የመጨረሻውን የወርቅ ሜዳሊያ ያስመዘገበችውም የኦሊምፒኩ የመዝጊያ መርሐግብር ላይ በተካሄደው የሴቶች እግር ኳስ ፍጻሜ አስተናጋጁ ሲዳማ ክልልን በመለያ ምት በመርታት ነው። አዲስ አበባን ተከትሎ ኦሮሚያ ክልል በ27 ወርቅ፣23 ብርና 25 ነሐስ በአጠቃላይ በስልሳ አምስት ሜዳሊያ ሁለተኛ ሆኖ ማጠናቀቁን አረጋግጧል።
ደቡብ ክልል በ9 ወርቅ፣13 ብርና 21 ነሐስ በድምሩ በ43 ሜዳሊያ ሶስተኛ ደረጃን ይዞ የሚያጠናቅቅ ሆኗል። ጋምቤላ፣አፋር፣ሶማሌና ደቡብ ምእራብ ክልሎች በዚህ የመጀመሪያ የኢትዮጵያ ወጣቶች ኦሊምፒክ አንድም የወርቅ ሜዳሊያ ሳያስመዘግቡ ያጠናቀቁ ናቸው። ከፍተኛ ውጤት ያስመዘገበው የአዲስ አበባ ልኡካን ቡድን ትናንት ወደ አዲስ አበባ ተመልሶም በከንቲባ ጽህፈት ቤት ደማቅ አቀባበል እንደተደረገለት ታውቋል።
“እውነተኛ ዕድሜ ለኢትዮጵያ ስፖርት ዕድገት “ በሚል መሪ ቃል የተካሄደው ይህ አንደኛው የኢትዮጵያ ወጣቶች የኦሊምፒክ ከሁለት የከተማ አስተዳደሮችና ዘጠኝ ክልሎች የተውጣጡ ከስድስት ሺ በላይ ስፖርተኞችን አሳትፏል። ውድድሮቹም ከኦሊምፒክ ስፖርቶች አትሌቲክስ፣ እግር ኳስ፣መረብ ኳስ፣ ቅርጫት ኳስ፣ እጅ ኳስ፣ ብስክሌት፣ ቦክስ፣ጅምናስቲክና ወርልድ ቴኳንዶ ፉክክር የተደረገባቸው ሲሆን ከኦሊምፒከ ስፖርቶች ውጪ ቼዝ፣ ኢንተርናሽናል ቴኳንዶና ውሹ መካተታቸው ታውቋል።
አዲስ አበባ
የቀጣዩና
ሁለተኛውን
የኢትዮጵያ
ወጣቶች
ኦሊምፒክ
አዘጋጅ
በመሆንም
ከሲዳማ
ክልል
አርማና
የኦሊምፒክ
ችቦውንም
በሐዋሳ
ዩኒቨርሲቲ
የመዝጊያ
መርሐግብር
ላይ
ተረክባለች።
ቀጣዩ
የወጣቶች
ኦሊምፒክ
ከሁለት
ዓመት
በኋላ
ይካሄዳል።
በመዝጊያው መርሐግብሩ
ላይ
ንግግር
ያደረጉት
የኢትዮጵያ
ኦሊምፒክ
ኮሚቴ
ፕሬዚዳንት
ዶክተር
አሸብር
ወልደጊዮርጊስ
የመጀመሪያው
የኢትዮጵያ
ወጣቶች
ኦሊምፒክ
ባለፉት
ሁለት
ሳምንታት
ባካሄዳቸው
በርካታ
ውድድሮች
ከመቼውም
ጊዜ
በበለጠ
መቀራረብንና
መተሳሰብን
፣
ብርቱ
ፉክክርንና
ውጤትን
በከተማ
አስተዳደሮችና
በክልሎች
መካከል
በማሳየት
በድምቀትና
በታላቅ
ስኬት
መጠናቀቁን
ገልጸዋል።
እስካሁንም
መሰል
ውድድሮች
በአገር
አቀፍ
ደረጃ
አለመካሄዳቸው
የሚያስቆጭ
መሆኑን
የተናገሩት
ፕሬዚዳንቱ
የኢትዮጵያን
ስፖርት
ማሳደግ
ከተፈለገ
ወጣቶች
ላይ
ትኩረት
ያደረጉ
መሰል
ውድድሮች
በየጊዜው
መካሄድ
እንዳለባቸው
አብራርተዋል።
በመዝጊያ ሥነ ሥርዓቱም የኢትዮጵያ ፕሪሚየር ሊግ አክሲዮን ማህበር ፕሬዚዳንት መቶ አለቃ ፈቃደ ማሞ እንዲሁም የሲዳማ ክልል ከፍተኛ አመራሮችና የየክልሉ ስፖርት አመራሮች ተገኝተዋል:: የአፍሪካ ብሔራዊ ኦሊምፒክ ኮሚቴዎች ማህበር(አኖካ) ዋና ጸሐፊ አህመድ ሃሺም በልዩ እንግድነት የመዝጊያ ሥነሥርዓቱ ላይ የተገኙ ሲሆን ኢትዮጵያ በቀጣይ ዓመት የአፍሪካ ወጣቶች ኦሊምፒክን እንድታዘጋጅ ለኢፌዴሪ ጠቅላይ ሚኒስትር ዐቢይ አሕመድ የማመልከቻ ደብዳቤ እንደሚያስገቡ ተጠቁሟል።
አራተኛውን የአፍሪካ ወጣቶች ኦሊምፒክ ኢትዮጵያ እንደምታዘጋጅ ቀደም ሲል ተገልጾ እንደነበር የሚታወስ ሲሆን ግልጽ ባልሆነ ምክንያት ውድድሩ በግብጽ አዘጋጅነት ሊካሄድ እንደሚችል ሲነገር ቆይቷል። ይሁን እንጂ ግብጽም ይህን ታላቅ ውድድር እንደማታዘጋጅ የተገለጸ ሲሆን ኢትዮጵያ ዳግም አዘጋጅ እንድትሆን ዋና ጸሐፊው ጥያቄ እንደሚያቀርቡ ታውቋል።
ቦጋለ አበበ
አዲስ ዘመን ሰኔ 6/2014
በ1933 ዓ.ም ተቋቁሞ በየእለቱ ለአንባቢያን የሚደርሰው አዲስ ዘመን ጋዜጣ ባለፉት ሰማንያ አንድ ዓመታት በስፖርቱ ዙሪያ የተለያዩ የአገር ውስጥ ውድድሮችንና ታላላቅ ዓለምአቀፍ የስፖርት መድረኮችን በመከታተል ታሪካዊ ዘገባዎችን አስነብቧል። ከታላቁ የስፖርት መድረክ ኦሊምፒክ አንስቶ እስከ ዓለም ዋንጫና የአፍሪካ ዋንጫ እንዲሁም የዓለም አትሌቲክስ ቻምፒዮናዎች ድረስ በርካታ አይረሴ ዘገባዎችን ለአንባቢዎቹ እንካችሁ ከማለት ባሻገር ታሪክን ሰንዶ ለአሁኑ ትውልድ ማሸጋገር ችሏል። አዲስ ዘመን ባለፈው ማክሰኞ ሰማንያ አንደኛ ዓመቱን አክብሯል።
ይህ አንጋፋ የሕትመት ሚዲያ ካለፉት ስምንት አስርት ዓመታት በላይ በተለይም ኢትዮጵያ በዓለምአቀፍ መድረኮች ኦሊምፒክንና የአፍሪካ ዋንጫን በመሳሰሉት ውድድሮች በደመቀችባቸው ዘመናት ለንባብ ያበቃቸው ታላላቅ ዘገባዎች የስፖርቱ ማህደር አንድ አካል ናቸው።ከነዚህ ታሪካዊ ዘገባዎች መካከልም በተወዳጁ የአፍሪካ ዋንጫ በተለይም ኢትዮጵያ በውድድሩ ዋንጫ ያነሳችበትና ብቸኛው ትውልድ የሚኮራበት ሦስተኛው የአፍሪካ ዋንጫ ወቅት የነበረውን ታሪካዊ ዘገባ በዛሬው የስፖርት ማህደር አምዳችን እየቀነጨብን መለስ ብለን እንመለከታለን።
ኢትዮጵያ የአፍሪካ እግር ኳስ የመሰረት ድንጋይ ያኖረች አገር እንደመሆኗ መጠን የመድረኩን ጣፋጭ ድል ለአንድ ጊዜም ቢሆን መጎንጨት ችላለች። ኢትዮጵያ በወርቃማ የእግር ኳስ ዘመኗ የአፍሪካ ዋንጫን ከአምስት አስርት ዓመታት በፊት ማንሳት ስትችል አዲስ ዘመን ጋዜጣ ኢትዮጵያ አዘጋጅ አገር እንደመሆኗ መጠን ከመስተንግዶው ጀምሮ እስከ ዋንጫው ፍፃሜ ዘገባዎችን ለአንባብያን ሲያደርስ የነበረ ግንባር ቀደም የህትመት ውጤት ነበር። ጥር 6ቀን 1954 የአፍሪካ ዋንጫ አስተናጋጇ ኢትዮጵያ የመክፈቻ ጨዋታውን ከቱኒዚያ ጋር ያደረገችውን ጨዋታ እውቁ የስፖርት ጋዜጠኛ ሰለሞን ተሰማ ጥር 9ቀን 1954 ለአንባቢያን በበቃው አዲስ ዘመን ጋዜጣ የስፖርት አምድ ላይ ያቀረበው ዘገባ የሚከተለውን ይመስል ነበር።
«የሦስተኛው ጊዜ የአፍሪካ ዋንጫ የፉትቦል ውድድር ጥር 6ቀን 1954 ዓ.ም ከቀትር በኋላ በቀዳማዊ ኃይለ ሥላሴ ስታድዮም ላይ በኢትዮጵያና ቱኒዚያ ብሔራዊ ቡድን መካከል ተጀምሮ የኢትዮጵያ ቡድን 4ለ2 ማሸነፉን ከጨዋታው ስፍራ በመገኘትና በራዲዮን በመስማት ሴት ወንዱ፤ ልጆችና ሽማግሌዎች ተባብለው ሳይከፋፈሉ መላው የኢትዮጵያ ህዝብ ከልብ የተደሰተ በመሆኑ ሰሞኑን በመስሪያ፤ በመኖሪያ፤ በሆቴልና በቡና ቤቶች፤ በገበያና ንግድ ሱቆች፤ በሴይቼንቶና በአውቶብስ ውስጥ እንዲሁም በልዩ ልዩ አደባባዮች የሚወራው ወሬ አንዳችም ጣልቃ ሳይገባበት የኢትዮጵያን ቡድን አድናቆት የተመልካችን ሁኔታና ይኽንኑ የመሳሰሉ ወሬዎች ብቻ ናቸው»።ሰለሞን የጨዋታውን መክፈቻ በእዚህ መልኩ ካተተ ከቀናት በኋላ የኢትዮጵያ ብሔራዊ ቡድን በተመሳሳይ ውጤት ግብፅን በፍፃሜ ጨዋታ በመርታት እስካሁን የምንጠቅሰውን የኢትዮጵያ እግር ኳስ ትልቅ ስኬት ማስቀረት ችሏል።
በወቅቱም አዲስ ዘመን ማክሰኞ ጥር 15 ቀን 1954 ዓ.ም ባወጣው እትሙ የፊት ገፅ ላይ « ቀልጣፋው የኢትዮጵያ ምርጥ ቡድን የግብፅን ቡድን 4ለ2 አሸነፈ» በሚል ርእስ ቀዳማዊ ኃይለ ሥላሴ ለቡድኑ አምበል ሉቺያኖ ቫሳሎ የአፍሪካ ዋንጫውን ሲያበረክቱ የሚያሳይ ፎቶ ግራፍ ይዞ ወጥቷል። የዘገባው መግቢያም የሚከተለውን ይመስላል« ለ3ኛው የአፍሪካ ዋንጫ የሚደረገው የእግር ኳስ ውድድር ጥር 13 ቀን 1954 ዓም ባለፈው እሁድ ቁጥሩ ከ5oሺህ የማያንስ ህዝብ በተሰበሰበበት በቀዳማዊ ኃይለ ሥላሴ ስታድዮም ተደርጎ ፤ የኢትዮጵያ ምርጥ ቡድን የግብፅን ብሔራዊ ቡድን 4ለ2 አሸንፎ የአፍሪካን ዋንጫ ወስዷል። በሁለቱ አፍሪካዊ ቡድኖች መካከል የሚደረገውን ውድድር ለማየት በስታድዮሙ ውጭና ግቢ አሰፍስፎ ይጠብቅ የነበረው ተመልካች ታሪካዊ አቀባበል የሚመሳሰል ነበር። ውድድሩ ከመጀመሩ በፊት ግርማዊ ንጉሰ ነገስት ቀዳማዊ ኃይለ ሥላሴ የኢትዮጵያ ንጉሰ ነገስት መንግሥት ወራሽ ልዑል መርዕድ አዝማችን፤ አስፋ ወሰንን፤ ልዑል ራስ እምሩንና ሌሎችንም የክብር ተከታዮቻቸውን አስከትለው በፖሊስ ሰራዊት ሞተር ብስክሌተኞች ታጅበው ከስታድዮም ደረሱ»።
በኢትዮጵያ እግር ኳስ ከፍተኛ ንቅናቄን በፈጠረው የ2o13 የደቡብ አፍሪካ ዋንጫም አዲስ ዘመን ከዘመኑ ጋር ተጉዞ የኢትዮጵያ ብሔራዊ ቡድን ከሰላሳ አንድ ዓመት በኋላ ወደ አፍሪካ ዋንጫ ሲመለስ በርካታ ጨዋታዎችን ተከታትሎ ዘገባዎችን ለአንባቢ አቅርቧል። በአሰልጣኝ ሰውነት ቢሻው እየተመራ ቤኒንን ከእዚያም ሱዳንን በመጨረሻ የማጣሪያ ጨዋታ በደርሶ መልስ ውጤት ዋልያዎቹ ድል አድርገው ወደ አፍሪካ ዋንጫ ሲመለሱ ጥቅምት 3ቀን 2oo5 ዓም ይዞት በወጣው እትሙ በፊት ገፁና በስፖርት ባለቀለም ገፁ የአሰልጣኞች፤ ተጫዋቾችና ደጋፊዎች ስሜትን የሚገልፁና በቃለ መጠይቅ የዳበሩ በርካታ ዘገባዎችን ማቅረብ ችሏል።
ቦጋለ አበበ
አዲስ ዘመን ሰኔ 5 ቀን 2014 ዓ.ም
ኢትዮጵያና ግብጽ የአፍሪካ እግር ኳስ ጠንሳሾች ናቸው።ይህን ታሪክ ይጋሩት እንጂ ዛሬ ላይ የሁለቱ አገራት የእግር ኳስ ደረጃ ልዩነቱ ሰፊ ነው። የደረጃ ልዩነቱ የቱንም ያህል ቢሰፋ ግን በተለያዩ ምክንያቶች የተቀናቃኝነት ስሜታቸው ለአፍታም ደብዝዞ አያውቅም። ሁለቱ አገራት የአለም ብሎም የአፍሪካ ጥንታዊ ስልጣኔ መገለጫ ከመሆናቸው ባሻገር በተለያዩ የታሪክ አጋጣሚዎች የገጠሙት ጦርነትና የአባይ ወንዝ ትስስር በእግር ኳሱ መንደር ሲገናኙ ፍልሚያቸውን ይበልጥ ያጦዘዋል። በተለይም ሁለቱ አገራት ከታላቁ የኢትዮጵያ ሕዳሴ ግድብ ግንባታና ውሀ ሙሌት ጋር በተያያዘ ከቅርብ አመታት ወዲህ የገቡበት ውዝግብ ባላንጣነታቸውን አደባባይ እንዳወጣው በርካቶች ይስማሙበታል።
ዋልያዎቹ ከፈርኦኖቹ፣ ሁለቱ አገራት ውጥረት ውስጥ ባሉበት፣ የታላቁ የኢትዮጵያ ሕዳሴ ግድብ ግንባታም ተጀምሮ ሶስተኛው ዙር የውሃ ሙሌት ሊከናወን በተቃረበበት በዚህ ወቅት ዛሬ በታላቅ የእግር ኳስ መድረክ ይገናኛሉ። በ2023 ኮትዲቯር ለምታዘጋጀው የአፍሪካ ዋንጫ ለማለፍ በማጣሪያ ጨዋታ በምድብ አራት የተደለደሉት ዋልያዎቹና ፈርኦኖቹ ዛሬ ምሽት አንድ ሰአት በገለልተኛ አገር ማላዊ ላይ ሁለተኛ የምድብ ጨዋታቸውን ያከናውናሉ።
ኢትዮጵያ አለም አቀፍ ጨዋታዎችን ለማስተናገድ መስፈርት የሚያሟላ ስቴድየም ባለቤት ባለመሆኗ ካፍ ጨዋታዎችን በገለልተኛ አገር እንድታከናውን ፈርዶባታል። ይህም ዋልያዎቹ ዛሬ ከፈርኦኖቹ ጋር የሚያደርጉትን ከእግር ኳስም የዘለለ ትርጉም ያለውን ፍልሚያ በሜዳቸውና በውብ ደጋፊያቸው ፊት እንዳያከናውኑ ዋጋ አስከፍሏቸዋል። ፈርኦኖቹም ይህን ክፍተት እንደ መልካም አጋጣሚ ለመጠቀም ዋልያዎቹ ሙሉ ወጪያቸውን ተችለው ፍልሚያውን ግብጽ ላይ እንዲያደርጉ ግብዣ ቀርቦላቸው ነበር። ይሁን እንጂ ይህ የክብር ጉዳይ ነውና ዋልያዎቹ በገለልተኛ አገር ጨዋታውን እንዲያከናውኑ የኢትዮጵያ እግር ኳስ ፌዴሬሽን ቀደም ብሎ መወሰኑን ከሳምንት በፊት በሰጠው መግለጫ ይፋ አድርጎ እንደነበር ይታወሳል።
ዋልያዎቹ ይህን ጨዋታ በሜዳቸውና በደጋፊያቸው ፊት አለማድረጋቸው በእጅጉ ተጎጂ ሊያደርጋቸው እንደሚችል ቢታመንም በቁጭት ጥሩ ውጤት ለማስመዝገብ ወደ ሜዳ እንደሚገቡ አሰልጣኝ ውበቱ አባተና ሌሎች ተጫዋቾች በተለያዩ አጋጣሚዎች ሲናገሩ ተደምጠዋል። ለዚህም አስፈላጊውን ዝግጅት አድርገዋል። ባለፈው እሁድ የመጀመሪያውን የማጣሪያ ጨዋታ ከማላዊ ጋር አድርገው ሁለት ለአንድ በሆነ ውጤት የተሸነፉት ዋልያዎቹ በጥቃቅን ስህተቶች ዋጋ ቢከፍሉም ደጋፊያቸውን ባሳዩት ድንቅ ጨዋታ መካስ ችለዋል። ዋልያዎቹ በእሁዱ ጨዋታ የነበራቸው አስደናቂ አቋም ማላዊያንን ጭምር የማረከና ዛሬ ከፈርኦኖቹ ጋር በሚያደርጉት ፍልሚያ ድጋፋቸውን እንዲሰጧቸው ያደረገ ነው። በማላዊ የሚገኙ የኢትዮጵያ ኮሚዩኒቲ አባላት ከእሁዱ ጨዋታ በኋላ ለዋልያዎቹ ባደረጉት የእራት ግብዣ ላይ በተወካዮች አማካኝነት ባደረጉት ንግግር፣ ብሔራዊ ቡድናቸውን በማላዊ በማግኘታቸው ከፍተኛ ደስታ እንደተሰማቸው በመግለፅ በጨዋታው ባሳዩት እንቅስቃሴ ደስተኛ እንደሆኑ ተናግረዋል። አክለውም በስራ እና በኑሮ እንቅስቃሴ የማላዊ ዜጎች ሲያገኟቸው ዋልያዎቹ ስላሳዩት አስደናቂ እንቅስቃሴና አቋም እንደሚያወሩላቸው፣ በቀጣይም ከግብፅ ጋር ለሚደረገው ጨዋታ ድጋፋቸውን ለዋልያዎቹ እንደሚሰጡ መናገራቸውን ከኢትዮጵያ እግር ኳስ ፌዴሬሽን የተገኘው መረጃ ያመለክታል።
ከዚህ ቀደም በነበሩ ታሪኮች ኢትዮጵያውያን ዋልያዎቹ በፈርኦኖቹ በሰፊ የግብ ልዩነት እንዳይሸነፉ ሲጨነቁ ማየት የተለመደ ነው። በእርግጥ የሁለቱ አገራት የእግር ኳስ ደረጃና የተጫዋቾች ስብስብ ጥራት አሁንም ለውድድር የሚቀርብ አይደለም። ነገር ግን ዋልያዎቹ በእሁዱ ጨዋታ ያሳዩት እንቅስቃሴ ዛሬ ከተደገመ የአገራቱ የእግር ኳስ ደረጃ ልዩነት ታሪክ የሚሆንበት እድል ጠባብ አይደለም። ዋልያዎቹ በማላዊ ሽንፈት ቢገጥማቸውም የነበራቸው የጨዋታ የበላይነት በየትኛውም የአፍሪካ ቡድን ዝቅ ተደርገው እንዳይገመቱ የሚያደርግና በተጫዋቾቹም ስነልቦና ላይ ትልቅ የራስ መተማመን የሚፈጥር ነው። ተከላካዩ ያሬድ ባዬና አማካኙ ሱራፌል ዳኛቸው በጉዳት ምክኒያት በዛሬው ጨዋታ መሰለፋቸው አጠራጣሪ ከመሆኑ ባሻገር የዋልያዎቹ ስብስብ ፈርኦኖቹን የሚገጥመው ለክብር ጭምር በመሆኑ በትልቅ ተነሳሽነት ተዘጋጅቷል።
ፈርኦኖቹ በተመሳሳይ ባለፈው እሁድ በሜዳቸው ጊኒን ገጥመው አንድ ለምንም በሆነ ጠባብ ውጤት ማሸነፍ ቢችሉም ለዋልያዎቹ ስጋት የሚሆን እንቅስቃሴ አሳይተዋል ማለት አይቻልም። ይህ ማለት ግን በዛሬው ጨዋታ ተመሳሳይ አቋም ይኖራቸዋል ማለት አይደለም። ምክኒያቱም የዛሬው ጨዋታ ለዋልያዎቹ የክብር ጉዳይ የመሆኑን ያህል ለፈርኦኖቹም ተመሳሳይ ነውና። ባለፉት ጥቂት ቀናት የወጡ መረጃዎች እንዳመለከቱት ፈርኦኖቹ ወሳኙን አጥቂያቸውን መሐመድ ሳላህን በጉዳት ምክኒያት በዛሬው ፍልሚያ አያሰልፉም። ይህ ለዋልያዎቹ አንድ መልካም አጋጣሚ ሊሆን ቢችልም የሳላህ አለመኖር ለዋልያዎቹ ፍልሚያውን ቀላል እንደሚያደርገው መታሰብ አይኖርበትም። ዋልያዎቹም በዚህ ይዘናጋሉ ተብሎ አይጠበቅም። ፈርኦኖቹ ሳላ ባይኖር በታላላቅ ጨዋታዎች በቂ ልምድና ጥራት ያላቸው ውጤት ሊቀይሩ የሚችሉ በርካታ ከዋክብት እንዳሏቸው መዘንጋት ተገቢ አይሆንም።
ቦጋለ አበበ
አዲስ ዘመን ሰኔ 2 ቀን 2014 ዓ.ም
በዩጋንዳ አስተናጋጅነት ስምንት አገራት በሁለት ምድብ ተከፍለው የተፋለሙበት የመካከለኛውና ምሥራቅ አፍሪካ(ሴካፋ) የሴቶች ዋንጫ የግማሽ ፍጻሜ ተፋላሚዎች ተለይተዋል። በውድድሩ እየተካፈለ የሚገኘው የኢትዮጵያ ሴቶች ብሔራዊ ቡድን(ሉሲዎቹ) ከሶስት ጨዋታ በኋላ የግማሽ ፍጻሜ ተፋላሚ ከሆኑ አራት አገራት አንዱ መሆን ችሏል።
የመጀመሪያ ጨዋታቸውን ዛንዚባርን አምስት ለምንም በሆነ ሰፊ ውጤት ማሸነፍ የቻሉት ሉሲዎቹ፣ የምድባቸውን ሁለተኛ ጨዋታ ባለፈው ቅዳሜ ከታንዛኒያ ጋር በማድረግ ሁለት ለሁለት በሆነ አቻ ውጤት ማጠናቀቃቸው ይታወሳል። ሉሲዎቹ የምድባቸውን ሶስተኛና የመጨረሻ ጨዋታ ከትናንት በስቲያ ደቡብ ሱዳንን በመግጠም አራት ለዜሮ ማሸነፋቸውን ተከትሎም የግማሽ ፍጻሜ ተፋላሚ መሆን ችለዋል።
ሉሲዎቹ ከምድባቸው ሰባት ነጥብና ዘጠኝ ግብ ይዘው ሁለተኛ በመሆን የግማሽ ፍጻሜውን ፍልሚያ የተቀላቀሉ ሲሆን፣ በዚሁ ምድብ የምትገኘው ታንዛኒያ ሶስተኛውን ጨዋታ ዛንዚባርን በአንድ ደርዘን ግብ አስራ ሁለት ለዜሮ በመርታቷ በግብ ክፍያ በልጣ ከምድቡ አንደኛ በመሆን ግማሽ ፍጻሜውን ልትቀላቀል ችላለች። በዚህም ሉሲዎቹ በሌላኛው ምድብ አንደኛ ሆና ያጠናቀቀችው የውድድሩ አስተናጋጅና ጠንካራ ቡድን ያላትን ዩጋንዳን በግማሽ ፍጻሜ የሚገጥሙ ይሆናል።
የምድብ ጨዋታዎቿን ሙሉ በሙሉ ማሸነፍ የቻለችው ዩጋንዳ በተለይም የመጨረሻውን የምድብ ጨዋታ ቡሩንዲን ሶስት ለአንድ መርታቷ የሚታወስ ሲሆን ቡሩንዲ ሁለት ጨዋታዎችን በማሸነፏ የግማሽ ፍጻሜ ፍልሚያውን ተቀላቅላ ያለፈው ውድድር የፍጻሜ ተፋላሚዋ ታንዛኒያን የምትገጥም ይሆናል።
በሶስቱ የምድብ ጨዋታዎች አምስት ግቦችን ከመረብ ያሳረፈችው የታንዛኒያዋ ተጫዋች ኦፓህ ክሌመንት የኮከብ ግብ አግቢነቱን ፉክክር በቀዳሚነት ትመራለች። ከደቡብ ሱዳን ጋር በነበረው ጨዋታ ሶስት ግቦችን ለሉሲዎቹ ማስቆጠር የቻለችው አረጋሽ ካልሳ እንዲሁም በሶስቱ ጨዋታዎች ግቦችን ማስቆጠር የቻለችው የሉሲዎቹ ወሳኝ የአጥቂ መስመር ተጫዋች ሎዛ አበራ አራት አራት ግቦችን በማስቆጠር የኮከብ ግብ አግቢነቱን ፉክክር በቅርብ ርቀት ይከተላሉ።
ዩጋንዳ ለአምስተኛ ጊዜ እያስተናገደች በሚገኘው የሴካፋ ውድድር የፍጻሜ ተፋላሚ ይሆናሉ ተብለው ከሚጠበቁ አገራት መካከል ኢትዮጵያ አንዷ ነች። ይህንን ለማሳካት ግን ከአዘጋጇ ዩጋንዳ የግማሽ ፍጻሜ ጠንካራ ፉክክር ይጠብቃታል። አዲሱ የሉሲዎቹ አሰልጣኝ ፍሬው ኃይለገብርኤል ከበርካታ ወራት በፊት በሴካፋ ከ20 ዓመት በታች ውድድር የሉሲዎቹን ተተኪዎች እየመራ የውድድሩ አዘጋጅ የነበረችውን ዩጋንዳን በፍጻሜ ጨዋታ ከመመራት ተነስቶ ሶስት ለሁለት በማሸነፍ ሻምፒዮን መሆኑ ይታወሳል። ከዋናው ብሔራዊ ቡድን ጋርም ዩጋንዳ የውድድሩ አዘጋጅ ሆና በግማሽ ፍጻሜ ተገናኝተዋል።
አሰልጣኝ ፍሬው ከ20 ዓመት በታች የሴካፋን ዋንጫ ከስኬታማው የወጣቶች ቡድን ጋር ሲያነሱ በኢትዮጵያ ሴቶች እግር ኳስ ታሪክ ትልቅ ስኬት ሆኖ ተመዝግቧል። ከሴካፋው ጣፋጭ ድል በኋላም ያንኑ ቡድን እየመሩ በዓለም ከ20 ዓመት በታች ዋንጫ የማጣሪያ ጨዋታ እስከ መጨረሻውና አራተኛው ዙር መጓዛቸው ይታወሳል።
አሰልጣኙ በወጣቶች ቡድን ያስመዘገቡት ውጤት በዋናው ብሔራዊ ቡድንም ተመሳሳይ ስኬት ለማስመዝገብ ተስፋ እንዲጣልባቸው አድርጓል። ለዚህም ከሳምንታት በፊት ሉሲዎቹን በዋና አሰልጣኝነት ለመምራት ኃላፊነቱ ሲሰጣቸው የቡድን ስብስባቸውን ስኬታማ ከነበረው የ20 ዓመት በታች ቡድን በርካታ ወጣት ተጫዋቾችን በማሳደግ ከነባሮቹና ልምድ ካካበቱት ጋር በማጣመር ሲዘጋጁ ቆይተዋል።
ሉሲዎቹ ከዩጋንዳ ጋር በሚኖረው የግማሽ ፍጻሜ ፍልሚያ አሸንፈው ለፍጻሜ መድረስ ከቻሉ ለአሰልጣኙም ይሁን ለብሔራዊ ቡድኑ በውድድሩ ታሪክ ትልቅ ስኬት ሆኖ ይመዘገባል። ኢትዮጵያ ባለፉት አራት የሴካፋ ዋንጫዎች እኤአ በ2016 እና 2018 ዩጋንዳና ሩዋንዳ ላይ በተዘጋጀው ውድድር ሶስተኛ ሆና ያጠናቀቀችበት ታሪክ ትልቁ ውጤት ሆኖ ይታወሳል። አሰልጣኝ ፍሬውና ሉሲዎቹ ከዩጋንዳው የግማሽ ፍጻሜ ፍልሚያ በኋላ ይህን ታሪክ የማሻሻል ወይም የመጋራት እድሉ በእጃቸው ይገኛል።
ቦጋለ አበበ
አዲስ ዘመን ሰኔ 1/2014
– በውድድሩ የሚሳተፈው የኢትዮጵያ ቡድን ተሸኝቷልለ22ኛ ጊዜ በሞሪሽየስ በሚካሄደው የአፍሪካ አትሌቲክስ ቻምፒዮና ላይ ኢትዮጵያን የሚወክለው የአትሌቲክስ ልዑካን ቡድን እሁድ ምሽት በአራራት ሆቴል ተሸኝቷል። ልኡካን ቡድኑ ትናንት ወደ ሞሪሽየስ አቅንቶም በሰላም መድረሱን የኢትዮጵያ አትሌቲክስ ፌዴሬሽን አሳውቋል፡፡
በሽኝት መርኃ ግብሩ ላይ የቡድኑ የአንድ ወር የሆቴል ቆይታውን በተመለከተ አትሌቶች፣ አሰልጣኞችና የቴክኒክ ቡድን መሪው አቶ አሰፋ በቀለ በየተራ አስተያየታቸውን ሰጥተዋል። የኢትዮጵያ አትሌቲክስ ፌዴሬሽን ፕሬዘዳንት ኮማንደር ደራርቱ ቱሉ እና የባህልና ስፖርት ሚኒስቴር የስፖርት ዘርፍ ሚኒስትር ድኤታ አምባሳደር መስፍን ቸርነት በመርሃግብሩ ላይ ተገኝተው ንግግር በማድረግም ለቡድኑ የሥራ መመሪያና የመልካም ምኞት መግለጫ መልእክት አስተላልፈዋል። የቡድኑ ተወካዮችም የአገር መለያና ምልክት የሆነውን ሰንደቅ አላማ ከታላቅ አደራ ጋር ከክብር እንግዶችና ከፌዴሬሽኑ አመራሮች እጅ ተረክበዋል።
በ2020 በአልጄሪያ አዘጋጅነት ሊካሄድ የነበረው የአፍሪካ አትሌቲክስ ቻምፒዮና ለሁለት አመት ከተራዘመ በኋላ ዘንድሮ አዘጋጅ አገር ተቀይሮ በሞሪሺየስ ከነገ ጀምሮ ለተከታታይ አራት ቀናት ይካሄዳል። ኢትዮጵያ በዚህ ቻምፒዮና ጥሩ ውጤት አስመዝግባ ለመመለስ ከሃምሳ በላይ አትሌቶችን ከአንድ ወር በላይ ስታዘጋጅ መቆየቷን ከፌዴሬሽኑ ያገኘነው መረጃ ያመለክታል፡፡ በዚህም ከሜዳ ተግባራት ውድድሮች ጀምሮ፣ በአጭርና መካከለኛ፣በሦስት ሺ ሜትር መሰናክል እንዲሁም በረጅምር ርቀት ውድድሮች በሁለቱም ፆታ ጠንካራ ተፎካካሪና ውጤታማ የሚሆኑ አትሌቶችን ወደ ውድድሩ ስፍራ መጓዛቸው ታውቋል፡፡
በአፍሪካ ትልቁ በሆነው የአትሌቲክስ መድረክ ኢትዮጵያን ጨምሮ ከሃምሳ በላይ አገራት የሚሳተፉ ሲሆን በተለያዩ ውድድሮች በርካታ ሜዳሊያዎችን በመሰብሰብ ቀዳሚ ሆነው ለማጠናቀቅ ዝግጅት ሲያደርጉ ቆይተዋል።
በዚህ ቻምፒዮና በሃያ ሶስት የውድድር አይነቶች አርባ አምስት ፉክክሮች የሚስተናገዱ ሲሆን ሃያ ሁለት በወንዶች መካከል፣ ሃያ ሁለት በሴቶች መካከልና አንድ የአስር ኪሎ ሜትር የጎዳና ላይ ውድድር በድብልቅ ጾታ ፉክክር የሚደረግ ይሆናል።
ከሜዳ ተግባራት ውድድሮች በተጨማሪ በሩጫ ውድድር ከአጭር እስከ ረጅም ርቀት የተለያዩ ፉክክሮችን የሚያስተናግደው ይህ ቻምፒዮና በአፍሪካ ታላላቅ አትሌቶች በብዛት ባይሳተፉበትም በርካታ ተስፋ የተጣለባቸው ወጣት አትሌቶች አገራቸውን በመጪው ክረምት በአሜሪካ ፖርት ላንድ ኦሪገን በሚካሄደው የአለም አትሌቲክስ ቻምፒዮና ለመወከል ራሳቸውን ያሳዩበታል ተብሎ ይጠበቃል። በተለይም በአለም አትሌቲክስ ቻምፒዮና አገራቸውን ለመወከል በተለያዩ ርቀቶች ሚኒማ እስካሁን ማሟላት ያልቻሉ አትሌቶች በዚህ ውድድር የሚያስመዘግቡት ሰአት ወደ ታላቁ ውድድር ስለሚመራቸው ጠንካራ ፉክክር እንደሚያደርጉ ይጠበቃል። በተለያዩ የአጭር ርቀት እንዲሁም የሜዳ ተግባራት ውድድሮች በአለም ቻምፒዮና ለመሳተፍ ሚኒማ ማሟላት ዘወትር የሚከብዳቸው እንደ ኢትዮጵያውያ ያሉ አገራት በዚህ ቻምፒዮና በለስ ከቀናቸው በአዳዲስ የውድድር አይነቶች ሚኒማ አሟልተው በአለም ቻምፒዮና አዲስ የተሳትፎ ታሪክ ለመጻፍ እድላቸውን ይሞክራሉ።
የአፍሪካ አትሌቲክስ መዲና በመባል የምትሞካሸው ሞሪሽየስ ይህን የአፍሪካ ታላቅ የአትሌቲክስ መድረክ ለማሰናዳት በቂ ዝግጅት ያደረገች ሲሆን እኤአ በ2019 የገነባችው ኮት ደ ኦር ብሔራዊ ሁለገብ ስቴድየም እንግዶቹን ይቀበላል። ሞሪሽየስ የአፍሪካ አትሌቲክስ ቻምፒዮናን እኤአ በ1992 እና በ2006 በስኬት ማስተናገዷ የዘንድሮው ቻምፒዮና ከአልጄሪያ ተነጥቆ የአዘጋጅነት እድሉ እንዲሰጣት ትልቅ አስተዋጽኦ አበርክቷል።
ቦጋለ አበበ
አዲስ ዘመን  ግንቦት 30/2014
ስፖርትና እድሜ የማይነጣጠሉ የውጤታማነትና የስኬት መታያና ምክንያት ናቸው። አንዳንዶች በለጋ የወጣትና ታዳጊነት ዘመናቸው ስፖርቱ ውስጥ በመግባት በብርታታቸው ከራሳቸው አልፈው የአገራቸውን ስም ያስጠራሉ። ሌሎች ደግሞ ስክነትና እውቀትን ተላብሰው በጎልማሳነታቸውም የአገር ኩራት የመሆን ዕድል ይኖራቸዋል። የተቀሩት ደግሞ ለጥቂት ጊዜ የበራች የብቃት ጀምበራቸው ብዙም ሳያስጉዛቸው ትጠልቃለች። በእርግጥ ስፖርት በእድሜ ሊገደብ የሚችለው፤ ቅልጥፍና፣ ጥንካሬና ልበሙሉነትን መሰረት ላደረጉትና በተወዳዳሪነት ሕይወታቸውን ለሚመሩት ስፖርተኞች ነው።
በዘመናዊው ዓለም ስፖርትን ከህጻናት መጀመር ለውጤታማነት ከፍተኛ ሚና እንደሚኖረው ይታመናል። ለዚህም ነው ታዳጊዎች በተማሪነት ሕይወታቸው በተለይ ከ13 ዓመታቸው ጀምሮ በስፖርቱ ያላቸው ብቃት በተለይ ጎልቶ ሊታይና የወደፊታቸውን የሚያመላክታቸው። ከ16- 25ዓመት ደግሞ ወርቃማውን አቅማቸውን የሚያሳዩበት ዕድሜ መሆኑን የዘርፉ ባለሙያዎች ያመላክታሉ። በአንጻሩ 32ከመቶ የሚሆኑ ስፖርት ባለሙያዎች ይህ ዕድሜ ካለፈ በኋላ በተሻለ ሁኔታ ስኬታቸውን በውድድር ሜዳዎች ያንጸባርቃሉ።
በመላው ዓለም አራት ቢሊዮን የሚሆኑ ተሳታፊዎች እንዳሉት የሚነገርለት ተወዳጁ ስፖርት እግር ኳስ እድሜ ተጽእኖ ከሚያደርግባቸው ስፖርቶች መካከል አንዱ ነው። ታዳጊና ወጣቶች በብዛት አቅማቸው ጎልቶ በሚታይበት በዚህ ስፖርት ከጊዜ ወደ ጊዜ ጭማሪ እያሳየ መምጣቱ ግልጽ ነው። በፊፋ አዘጋጅነት የሚካሄደውን ታላቁን ውድድር እግር ኳስን ማዕከል አድርጎ የተሰራ አንድ ዳሰሳዊ ጥናትም(ትኩረቱን በእድሜ ላይ ያደረገ ጥናት በማድረግ የሚታወቀው የአውስትራሊያ ዩኒቨርሲቲ የተደረገ ጥናት) ይህንኑ ይመሰክራል።
ተጫዋቾች አስቀድመው ወደ ውድድር ሊገቡ እንዲሁም ከ30 ዓመት በላይ ሊቆዩ ቢችሉም፤ ባለፉት 60 እና 70 ዓመታት ውጤታማነታቸው በይበልጥ የሚታይበትና መካከለኛ የሚባለው ዕድሜያቸው ከ24-27 ነበር። አሁን ባለው ሁኔታ ደግሞ አማካይ የሚባለው የእግር ኳስ ተጫዋቾች እድሜ ከ24-29 መሆኑን መረጃዎች ያመላክታሉ። ግብ ጠባቂዎች ከ25 እስከ 29 ዓመት፣ አጥቂዎች ከ25- 28፣ የመሃል ሜዳ ተጫዋቾች ከ25-27 እንዲሁም ተከላካዮች ከ24-26ዓመታቸው ያለው ጊዜ በመካከለኛ ይመደባል።
እድሜ እንደየ ስፖርት ዓይነቱ የስፖርተኞችን ብቃት ሊጨምርና ሊቀንስ እንደሚችለው ሁሉ፤ በአንድ ስፖርት ውስጥ ባለ የተለያየ ውድድር የሚኖረው ውጤት ላይም በተመሳሳይ ተጽእኖ እንደሚኖረው አጥኚዎች ያረጋግጣሉ። እአአ ከ2000 እስከ 2020 የተካሄዱ ስድስት ኦሊምፒኮችን እንደማሳያ በመውሰድ ባከናወኑት ጥናት መሰረት እንደ ዋና፣ አትሌቲክስ፣ ቦክስ እና የመሳሰሉት ስፖርቶች ውስጥ በሚካተቱ የውድድር አይነቶች የሚሳተፉ ተወዳዳሪዎች ዕድሜ ለውጥ እንደሚኖረው አስተውለዋል። በዋና ስፖርት አጭር በሚባለው 50 ሜትር እንዲሁም በረጃጅሞቹ 800 እና 1ሺ500 ሜትሮች በእድሜ ገፋ ያሉት ይበልጥ ውጤታማ ሆነው ተገኝተዋል። በአንጻሩ መካከለኛ ርቀት በሆኑት 200 እና 400 ሜትሮች ወጣት በሚባለው የእድሜ ገደብ ውስጥ ያሉ ተወዳዳሪዎች አቅማቸውን በይበልጥ ማሳየት ችለዋል።
የአትሌቲክስ በተለይም የሩጫ ስፖርትም በተመሳሳይ ዕድሜ የውጤታማነት ምክንያት ሆኖ ሊቀመጥ እንደሚችል ጥናቱ ያመላክታል። አጭር ርቀት በሚባሉት 100 ሜትር እና 200 ሜትር ውድድሮች እድሜያቸው እስከ 40 የሚደርስ አትሌቶች ተሳክቶላቸዋል። በዚህ ርቀት የክብረወሰን ባለቤትና በኦሊምፒክም እጅግ ስኬታማ የሆነው የምድራችን ፈጣኑ ሰው ጃማይካዊው ዩሴን ቦልት እአአ በ2016ቱ የሪዮ ኦሊምፒክ በሁለቱም ርቀት የወርቅ ሜዳሊያ ባለቤት የሆነው የ30ኛ ዓመት ልደት ሻማውን ባጠፋ ማግስት መሆኑ ማሳያ ይሆናል። ከ400-800 ሜትር ባሉት ርቀቶች ደግሞ እድሜያቸው እስከ 24 የሆኑ ወጣት አትሌቶች በብዛት ተሳታፊና ውጤታማ ሲሆኑ፤ ከ1ሺ500 ሜትር በላይ ባሉ ርቀቶች የሚሳተፉ አትሌቶች እድሜም ጭማሪ ያሳያል። እንደ አጭር ርቀት ሁሉ በረጅሙ የአትሌቲክስ ስፖርት ማራቶንም እድሜያቸው 30 እና ከዚያ በላይ የሆኑት የሜዳሊያ ሰንጠረዡን የመቀላቀል እድላቸው የሰፋ ሆኖ ተገኝቷል።
በርካታ ስፖርቶች ላይ ተሳታፊ የሚሆኑ ስፖርተኞች እድሜያቸው መጨመሩን ተከትሎ እንዳለፈው ጊዜ ሰውነታቸውን ማዘዝም ሆነ እንደልባቸው መንቀሳቀስ እያዳገታቸው ይሄዳል። በተጨማሪም ጉዳቶችን በቀላሉ ማስተናገድና በቶሎ አለማገገምን ስለሚደጋግሙ ቀስ በቀስ ከስፖርቱ ውጭ ወደመሆን ይሸጋገራሉ። በተቃራኒው አንዳንድ የስፖርት ዓይነቶች ደግሞ እድሜ ሲጨምር ስኬትን ወደማጎናጸፍ ይሸጋገራሉ። በተለይ እንደ ጎልፍ፣ ቦውሊንግ፣ ብስክሌት፣ ቦክስ፣ ክብደት ማንሳት በመሳሰሉት ስፖርቶች ተሳታፊዎች እድሜያቸው ሲጨምር ወደ ስኬታማነት ማማ የመጓዛቸው ሁኔታ ይጨምራል። እንደ ቦክስና ክብደት ማንሳት ባሉ ስፖርቶች ደግሞ እንደ ሚዛኑ መጨመር የተወዳዳሪዎቹ እድሜም ጨምሮ ተገኝቷል። ለዚህም ምክንያት የሚሆነው ክብደት ሲጨምር ከፍጥነት ይልቅ አስፈላጊ ሆኖ የሚገኘው ጥንካሬ በመሆኑ ነው።
ብርሃን ፈይሳ
አዲስ ዘመን ግንቦት 28/2014
በዩጋንዳ አስተናጋጅነት ከትናንት በስቲያ የተጀመረው የምስራቅና መካከለኛው አፍሪካ (ሴካፋ) የሴቶች ዋንጫ በተለያዩ ጨዋታዎች ቀጥሏል። በውድድሩ ለመሳተፍ ከቀናት በፊት ወደ ዩጋንዳ ያቀኑት የኢትዮጵያ ሴቶች ብሔራዊ ቡድን (ሉሲዎቹ) ትናንት የመጀመሪያ ጨዋታቸውን አከናውነዋል። ሉሲዎቹ ዛንዚባርን በመግጠም አምስት ለዜሮ በሆነ ሰፊ ውጤት በማሸነፍ የሴካፋ ዋንጫ ጉዟቸውን በጣፋጭ ድል ጀምረዋል።
ገና ጨዋታው በተጀመረ አንደኛው ደቂቃ ላይ በአረጋሽ ካልሳ ግብ መምራት የቻሉት ሉሲዎቹ በሃያ ሰባተኛና ሃምሳ ሰባተኛ ደቂቃ ላይ አምበሏና የግብ ቀበኛዋ የሉሲዎቹ የአጥቂ መስመር ተጫዋች ሎዛ አበራ ባስቆጠረቻቸው ሁለት ግቦች መሪነታቸውን ማጠናከር ችለዋል። በሰባ አራተኛውና በሰማንያ ስምንተኛው ደቂቃ ላይም ቅድስት ዘለቀ ሁለት ግቦችን አክላ ሉሲዎቹ ጨዋታውን በቀላሉ ተቆጣጥረው የሚፈልጉትን ውጤት ይዘው ሊወጡ ችለዋል።
የሉሲዎቹን ተተኪዎች የኢትዮጵያ ከ20 ዓመት በታች ሴቶች ብሔራዊ ቡድን በመምራት ስኬታማ ጊዜን ያሳለፉት አዲሱ የሉሲዎቹ አሰልጣኝ ፍሬው ኃይለገብርኤል በዋናው ብሔራዊ ቡድንም የመጀመሪያ ጨዋታቸውን በድል መጀመር ችለዋል። ከበርካታ ወራት በፊት የወጣቶቹን ብሔራዊ ቡድን እየመሩ በ20 ዓመት በታች የሴካፋ ዋንጫ የውድድሩ አስተናጋጅ የነበረችውን ዩጋንዳን በፍጻሜ ጨዋታ በመርታት በኢትዮጵያ ሴቶች እግር ኳስ ታሪክ ትልቅ የሆነውን ዋንጫ ማንሳት የቻሉት አሰልጣኝ ፍሬው በሴካፋ በርካታ ግብ የሚያስቆጥርና ጥቂት ግቦች ብቻ የሚያስተናግድ ጠንካራ ቡድን መስርተው አሳይተዋል። ከሴካፋው ጣፋጭ ድል በኋላም ያንኑ ቡድን እየመሩ በዓለም ከ20 አመት በታች ዋንጫ የማጣሪያ ጨዋታ እስከ መጨረሻውና አራተኛው ዙር መጓዛቸው ይታወሳል።
አሰልጣኙ በወጣቶች ቡድን ያስመዘገቡት ውጤት በዋናው ብሔራዊ ቡድንም ተመሳሳይ ስኬት ለማስመዝገብ ተስፋ እንዲጣልባቸው አድርጓል። ለዚህም ከሳምንታት በፊት ሉሲዎቹን በዋና አሰልጣኝነት ለመምራት ኃላፊነቱ ሲሰጣቸው የቡድን ስብስባቸውን ስኬታማ ከነበረው የ20 አመት በታች ቡድን በርካታ ወጣት ተጫዋቾችን በማሳደግ ከነባሮቹና ልምድ ካካበቱት ጋር በማጣመር ሲዘጋጁ ቆይተዋል። በአጭር ጊዜ ዝግጅት ያዋሃዱት ቡድንም የመጀመሪያ ፍልሚያውን ትናንት በድል በመወጣት ፍሬውን አሳይቷቸዋል።
አሰልጣኝ ፍሬው በወጣቶቹ ቡድን በርካታ ግብ የሚያስቆጥር በአንጻሩ ትንሽ ግብ የሚቆጠርበት ጠንካራ የአጥቂና የተከላካይ መስመር ያለው ቡድን መስራት እንደሚችሉ አሳይተዋል። በዋናው ቡድንም ትናንት የተጋጣሚያቸው ዛንዚባር ብሔራዊ ቡድን ደካማነት እንዳለ ሆኖ ገና በመጀመሪያ ጨዋታቸው አምስት ግብ አስቆጥረው ምንም ግብ ሳይቆጠርባቸው ማሸነፍ መቻላቸው ገና ተገንብቶ ያላለቀው ቡድናቸው ተስፋ እንዲጣልበት አድርጓል።
በውድድሩ በምድብ ሁለት ከታንዛኒያ፣ ዛንዚባር እና ደቡብ ሱዳን ጋር የተደለደሉት ሉሲዎቹ ትናንት ያስመዘገቡት ድልና ያሳዩት እንቅስቃሴ ከቀጣይ ተጋጣሚዎቻቸው አቅም አኳያ ወደ ጥሎ ማለፍ ፍልሚያ ያልፋሉ ተብለው ከሚጠበቁ ቡድኖች አንዱ አድርጓቸዋል። ያምሆኖ በጥሎ ማለፍ ዙሩ ሊገጥሟቸው የሚችሉ ቡድኖች ጥንካሬ ሉሲዎቹ በውድድሩ ለመቆየት የሚያደርጉትን ፍልሚያ ቀላል እንደማያደርገው ይጠበቃል።
ስምንት አገራት በሁለት ምድብ ተከፍለው በሚፋለሙበት የዘንድሮው የሴካፋ ሴቶች ዋንጫ በሁለኛው ምድብ አዘጋጇ ዩጋንዳ፣ ቡሩንዲ፣ ርዋንዳ እና ጅቡቲ ተደልድለዋል። ዩጋንዳ በውድድሩ መክፈቻ እለት ርዋንዳን ሁለት ለምንም መርታቷ የሚታወስ ሲሆን ሁለተኛው ጨዋታ ቡሩንዲ ጅቡቲን ሶስት ለዜሮ በመርታት ተደ ምድሟል።
ለአምስተኛ ጊዜ እየተካሄደ የሚገኘው የሴካፋ ሴቶች ዋንጫ ባለፈው ዓመት በጅቡቲ አስተናጋጅነት ሊካሄድ ቀጠሮ ተይዞለት የነበረ ሲሆን ውድድሩ ሲቃረብ ጅቡቲ ጨዋታዎችን የምታስተናግድበት ኤል ሃጅ ሃሰን ጉሌድ ኦፕቲዶን ስቴድየም ግንባታ ባለመጠናቀቁ አዘጋጅነቷን ማንሳቷ ይታወሳል። በዚህ የሴካፋ ሴቶች ዋንጫ ያለፈው ውድድር አሸናፊ የሆነችውን ኬንያን ጨምሮ ሌሎች ጠንካራ አገራት አለመሳተፋቸው ይታወቃል።
ቦጋለ አበበ
አዲስ ዘመን  ግንቦት 26/2014
የምስራቅና መካከለኛው አፍሪካ ሀገራት የሴቶች እግር ኳስ ውድድር (ሴካፋ) ትናንት በአዘጋጇ ዩጋንዳ እና ሩዋንዳ ጨዋታ ተጀምሯል። ስምንት ሀገራት በሁለት ምድብ ተደልድለው ለአሸናፊነት በሚፋለሙበት በዚህ ውድድር ዛሬ ሁለት ጨዋታዎች ይደረጋሉ። በዛሬው የጨዋታ መርሃ ግብር መሰረትም በምድብ ሁለት የኢትዮጵያ ብሄራዊ ቡድን (ሉሲዎቹ) ከዛንዚባር አቻቸው ጋር ሲገናኙ፤ በሌላኛው ጨዋታ ደግሞ ታንዛኒያ ከደቡብ ሱዳን ጋር ይጫወታሉ።
12 አባል ሀገራት ያሉት የምስራቅና መካከለኛው አፍሪካ እግር ኳስ ማህበራት ምክር ቤት አዘጋጅነት የሚካሄደው ይህ ውድድር በአህጉሪቱ ረጅም ዓመታትን በማስቆጠር ቀዳሚው ነው። ውድድሩ በሁለቱም ጾታ በተለያየ የዕድሜ ገደብ የሚካሄድ ሲሆን፤ የሴቶቹ ውድድር ለመጀመሪያ ጊዜ እአአ 1986 በዛንዚባር አዘጋጅነት ነበር የተካሄደው።
ይሁን እንጂ ከዚያ በኋላ ባሉት ዓመታት ተቋርጦ በመቆየት እአአ በ2016 በድጋሚ ተጀምሯል። በ2018 እና 19 በተከታታይ ከተካሄደ በኋላም ለ2021 ጅቡቲ እንድታስተናግድ ቢደረግም በድጋሚ ሊሰረዝ ችሏል። በመሆኑም ለአምስተኛ ጊዜ የሚደረገውን የሴካፋ ሴቶች ዋንጫ ኡጋንዳ ለሁለተኛ ጊዜ የማሰናዳት ዕድሉን አግኝታለች። ትናንት በተጀመረው በዚህ ውድድር ላይም በመጀመሪያው ምድብ አዘጋጇ ኡጋንዳ ከሩዋንዳ ጋር ስትጫወት፤ የብሩንዲ እና ጅቡቲ ብሄራዊ ቡድኖችም ተገናኝተዋል።
ዛሬ ሁለተኛ ቀኑን በያዘው በዚህ ውድድርም በምድብ ሁለት ኢትዮጵያ ከዛንዚባር፤ ታንዛኒያ ደግሞ ከደቡብ ሱዳን ይጫወታሉ። በአሰልጣኝ ፍሬው ኃይለገብርኤል እየተመራ ያለው የኢትዮጵያ ሴቶች ብሄራዊ ቡድን (ሉሲዎቹ) ከትናንት በስቲያ ወደ ውድድሩ ስፍራ ማቅናታቸው የሚታወቅ ነው። የሴካፋ ከ20 ዓመት በታች ሴቶች አሸናፊና ለዓለም ዋንጫ ማጣሪያ ብሄራዊ ቡድን እስከመጨረሻው ዙር በማድረስ ተስፋ ያሳየው ወጣቱ አሰልጣኝ ቡድኑ በውድድሩ ጥሩ ውጤት ለማስመዝገብ መዘጋጀቱን አረጋግጧል። አስቀድሞ ሲመራው የቆየው የታዳጊዎች ቡድን ውድድሩን በዩጋንዳ ማድረጉን ተከትሎ ስለሜዳው፣ አየሩ እንዲሁም ስለቡድኖቹ አስቀድሞ መረጃው ያለው መሆኑ ለዚህ ውድድር እገዛ የሚያደርግለት መሆኑንም አስገንዝቧል።
አሰልጣኙ ከጉዞው አስቀድሞ በሰጠው ጋዜጣዊ መግለጫ ላይም በወጣት ተጫዋቾች የተዋቀረ ቡድን ይዞ በውድድሩ ላይ እንደሚካፈልም ጠቁሞ ነበር። ቡድኑን የመምራት ኃላፊነት ከፌዴሬሽኑ መረከቡን ተከትሎ በሊጉ ላይ ጥሩ እንቅስቃሴ ካላቸው ጥቂት ተጫዋቾች እንዲሁም ከ20 ዓመት በታች ብሄራዊ ቡድን በርካታ ተጫዋቾችን (13 ተጫዋቾችን) በማሰባጠር ቡድኑን መስርቷል።
ይህንንም ያደረገበት ምክንያት በወጣቶች የተገነባና ለረጅም ጊዜ ግልጋሎት የሚሰጡ ተጫዋቾች ያሉት ብሄራዊ ቡድን እንዲኖር እንዲሁም ውድድሩ ለወጣት ተጫዋቾች ጥሩ ማሳያ ስለሆነ ቅድሚያ ለመስጠት መሆኑንም ገልጻል። አብዛኛዎቹ ተጫዋቾች በውድድር ላይ የቆዩ በመሆኑ ከግንቦት 10/2014 ዓ.ም ጀምሮ ተጫዋቾቹ ተሰባስበው በቀን አንዴ ልምምድ በመስራት ቡድኑን በማዋሃድ ላይ ትኩረት ሲያደርጉ ቆይቷል። ከ23ቱ ተጫዋቾችም ጉዳት ያስተናገዱት ሁለት ተጫዋቾች ማገገማቸውንና የተቀሩትም በመልካም ጤንነት ላይ የሚገኙም ናቸው።
34 ልኡካንን ያቀፈው ቡድኑ ሁለት ሰዓት በሚጠጋ በረራ ኡጋንዳ የደረሰ ሲሆን፤ ትናንት ረፋድ ላይ በጂንጃ ትምህርት ቤት ሜዳ የመጀመሪያ ልምምዱን ሰርቷል። ሉሲዎቹን የሚገጥመው የዛንዚባር ብሄራዊ ቡድን(የዛንዚባር ንግስቶች) የመጀመሪያውን ዋንጫ በሀገሩ ማስቀረት የቻለ ነው። በአንጻሩ በቀጣዮቹ ውድድሮች በከፍተኛ ልዩነት በመሸነፉ ከውድድር ውጪ በመሆን የዋንጫ ጉዞውን ለማሳካት አልቻለም።
ሉሲዎቹ እአአ በ2016 እና 2018 የሴካፋ ተሳትፏቸው ሶስተኛ ሆነው ያጠናቀቁበት ውጤት ትልቁ ሆኖ ተመዝግቦላቸዋል። ሁለተኛውን ጨዋታ ግንቦት 27/2014ዓም ከታንዛኒያ ጋር የሚያደርጉ ሲሆን፤ ግንቦት 29/2014ዓም ደግሞ ከደቡብ ሱዳን ጋር የምድቡን የመጨረሻ ጨዋታ ያከናውናሉ። የግማሽ እና የፍጻሜ ጨዋታዎቹም ሰኔ 02 እና 04/2014ዓም የሚደረግ መሆኑንም የተያዘው መርሃ ግብር ያመላክታል።
ብርሃን ፈይሳ
አዲስ ዘመን ግንቦት
25/2014
የመጀመሪያው የኢትዮጵያ ወጣቶች ኦሊምፒክ ባለፈው እሁድ በሐዋሳ ዩኒቨርሲቲ ስቴድየም በደማቅ የመክፈቻ ስነስርአት ተጀምሯል። ከትናንት በስቲያ አንስቶም የኦሊምፒክ በሆኑና ባልሆኑ በርካታ የስፖርት አይነቶች የተለያዩ ውድድሮች በፉክክር ታጅበው ቀጥለዋል። በኢትዮጵያ በተለያዩ ጊዜዎች በታዳጊና ወጣቶች ላይ ትኩረት አድርገው በሚካሄዱ ውድድሮች የእድሜ ማጭበርበር ጉዳይ አሳሳቢ መሆኑ ይታወቃል።
ይህ የወጣቶች ኦሊምፒክ ሲካሄድ በእድሜ ረገድ የሚስተዋሉ ችግሮችን ሙሉ በሙሉ ማጥፋት ባይቻል እንኳን ችግሮችን በተቻለ መጠን ቀንሶ አገርን በተለያዩ አለም አቀፍ ውድድሮች የሚወክሉ ተተኪ አትሌቶችን ለማፍራት ታስቦ ነው። በኦሊምፒኩ ባለፉት ሁለት ቀናት ውሎ ከእድሜ ጋር በተያያዘ በተለያዩ ስፖርቶች ጎልተው የወጡ ችግሮች ባይኖሩም ሊበረታቱ የሚገቡ መልካም ጅምሮች እንደነበሩ መታዘብ ተችሏል። በተለይም እንደ ካራቴ በመሳሰሉ የፍልሚያ ስፖርቶች ተሳታፊዎች ያቀረቧቸው ወጣት ስፖርተኞች “አይን አይቶ ልብ ይፈርዳል” እንደሚባለው የእድሜ ተገቢነት የሚነሳባቸው ሆነው አልተገኙም። ይልቁንም በነዚህ ስፖርቶች እየተወዳደሩ የሚገኙ ወጣቶችም ይሁኑ እንዲሳተፉ መርጠው ወደ ውድድሩ ስፍራ ያመጧቸው ክልሎችና ከተማ አስተዳደሮች በእድሜ ጉዳይ ላይ ያደረጉት ጥንቃቄ አስመስግኗቸዋል።
እንዲህ በተገቢው እድሜ ስፖርተኞች ፉክክር ሲያደርጉ ማየት ከዚህ ቀደም በመላ አገሪቱ ምንያህል ታዳጊና ወጣት ስፖርተኞች ሽልማትና ዋንጫን አልመው በሚሰሩ ሰዎች እንደተዋጡና እንደተበደሉ የሚያሳይ ቁጭትን ይፈጥራል። ይህ ለመጀመሪያ ጊዜ የሚካሄደው የወጣቶች ኦሊምፒክ መመስገን ካለበት ዋነኛ ጉዳይ በተለይም ትኩረት በማይሰጣቸው እንደ ካራቴ በመሳሰሉ የፍልሚያ ስፖርቶች ኢትዮጵያ ወደ ፊት ተስፋ ያላቸው በርካታ ባለተሰጥኦ ታዳጊዎች እንዳሏት ማሳየት መቻሉ ነው።
የዘወትር የስፖርቱ ነቀርሳ የሆነው የእድሜ ማጭበርበር ጉዳይ ከፍልሚያ ስፖርቶች በተጨማሪ ኢትዮጵያ ውጤታማ በሆነችባቸው ስፖርቶች ክልሎች ትኩረት ሰጥተው ቢሰሩ ትምህርት እንደሚሆንም በውድድሮች ላይ የተገኙ የስፖርት ቤተሰቦች አስተያየት ሲሰነዝሩና ሲወያዩ ቆይተዋል።
በፍልሚያ ስፖርቶች በተለይም ትናንት በርካታ ፉክክሮችን ባስተናገደውና ካለፈው ቶኪዮ 2020 ኦሊምፒክ ጀምሮ የኦሊምፒክ ስፖርቶች ውስጥ የተካተተው የካራቴ ስፖርት ላይ የታዩ ተወዳዳሪዎች በተገቢው እድሜ ለውድድር የቀረቡ ብቻም ሳይሆን በስፖርቱ ትልቅ አቅም ያላቸው መሆኑን አሳይተዋል። ስፖርቱ በኦሊምፒክ የተካተተ መሆኑም ለእነዚህ ተወዳዳሪዎች ትልቅ የሞራል ስንቅ እንደሰጣቸው በስፍራው ያነጋገርናቸው ወጣት ስፖርተኞችና ባለሙያዎች ተናግረዋል። በዚህ ስፖርት እነዚህን ባለተሰጥኦ ለጋ ወጣቶች ትኩረት ሰጥቶ በቅርበት መከታተል ከተቻለም በቀጣይ በግብጽ በሚካሄደው የአፍሪካ ወጣቶች ቻምፒዮናና በሴኔጋል ዳካር በሚካሄደው የአለም ወጣቶች ኦሊምፒክ ውድድር ላይ ለአገራቸው አንድ አዲስ ነገር ማበርከት የሚችሉበት እድል እንደሚኖር ተስፋ አሳይተዋል። ባለፈው የቶኪዮ 2020 ኦሊምፒክ ኢትዮጵያ በታሪክ ለመጀመሪያ ጊዜ በወርልድ ቴኳንዶ ስፖርት በአትሌት ሰለሞን ቱፋ መወከል መቻሏ ከተለመደው የአትሌቲክስ ስፖርት ባሻገር በፍልሚያ ስፖርቶች ላይ ትኩረት ሰጥቶ መስራት ከተቻለ ቢያንስ ተሳትፎ ከባድ እንደማይሆን ማየት ተችሏል። የካራቴ ስፖርትም በኦሊምፒክ መካተት መቻሉ አሁን በኢትዮጵያ ወጣቶች ኦሊምፒክ ብቅ ያሉት ታዳጊና ወጣት ስፖርተኞች ህልማቸው እስከ ኦሊምፒክ እንዲዘልቅ አድርጓቸዋል። እነዚህን ወጣቶች ደግፎና ተንከባክቦ የመያዝና በተለያዩ አለም አቀፍ ውድድሮች ልምድ እያገኙ እንዲዳብሩ የማድረግ የቤት ስራው የብሔራዊ ፌዴሬሽኑና የኦሊምፒክ ኮሚቴ ይሆናል።
ከፍልሚያ ስፖርቶች አንዱ የሆነው ወርልድ ቴኳንዶ ፌዴሬሽን ፕሬዚዳንት እንዲሁም የኢትዮጵያ ኦሊምፒክ ኮሚቴ ዋና ጸሐፊ የሆኑት አቶ ዳዊት አስፋው፣ በዚህ የወጣቶች ኦሊምፒክ የእድሜ ጉዳይ ላይ ተሳታፊ ክልሎችና ከተማ አስተዳደሮች ጥንቃቄ እንዲያደርጉ ቀደም ተብሎ ማሳሰቢያ እንደተሰጣቸው ይናገራሉ። ያም ሆኖ በአንዳንድ ውድድሮች ሙሉ በሙሉ ችግር አይኖርም የሚል እምነት የላቸውም። “እድሜ ማጭበርበር የኢትዮጵያን ስፖርት ይጎዳል እንጂ አይጠቅምም ብለን ተነጋግረን ተማምነናል” ያሉት አቶ ዳዊት ተሳታፊ ክልሎችና ከተማ አስተዳደሮችም በዚህ ረገድ የተቻላቸውን ጥረት በማድረግ ኮሚቴውን እንደረዱት አብራርተዋል። ይህ የመጀመሪያ ወጣቶች ኦሊምፒክ እንደመሆኑም ከእድሜ ጋር የሚነሱ ችግሮችን በቀጣይ መሰል ውድድሮች ከባለሙያዎችና ከሚመለከታቸው አካላት ጋር በመነጋገር የተሻለ ውጤት የሚታይበት ልምድ እየተገኘ እንደሚገኝም አቶ ዳዊት ገልጸዋል ።
ቦጋለ አበበ
አዲስ ዘመን  ግንቦት 24/2014
ኢትዮጵያ በምስራቅና መካከለኛው አፍሪካ አገራት መካከል በተካሄደው የወጣቶች አትሌቲክስ ቻምፒዮና በርካታ ሜዳሊያዎችን በመሰብሰብ በቀዳሚነት አጠናቃለች። ዘንድሮ ለ4ኛ ጊዜ በታንዛኒያ ዳሬሰላም በተካሄደው ቻምፒዮና የቀጣናው አገራት ዕድሜያቸው ከ20 እና ከ18 ዓመት በታች የሆኑ ተተኪ አትሌቶችን አሳትፈዋል። 27 አትሌቶችን በቻምፒዮናው ያሳተፈችው ኢትዮጵያ በሩጫ ውድድሮች ከ100 ሜትር ጀምሮ እስከ 5ሺ ሜትር እንዲሁም በሜዳ ተግባራት በጥቅሉ በ20 የውድድር ዓይነቶች በሁለቱም ጾታ ተካፍላ ሃያ ሁለት ሜዳሊያዎችን ማሸነፍ ችላለች።
ለሁለት ቀናት በተካሄደው ውድድር በሁለቱም የዕድሜ ደረጃዎች ኢትዮጵያ 17 የወርቅ፣ 3የብር እና 2የነሃስ በድምሩ 22 ሜዳሊያዎችን አፍሳለች። በተጨማሪም ኢትዮጵያ በቻምፒዮናው ሁለት ዲፕሎማዎችን በማስመዝገብ በውድድሩ ላይ ከፍተኛ ብልጫ በማሳየት በደረጃ ሰንጠረዡ በቀዳሚነት መቀመጥ ችላለች። ስኬታማው የኢትዮጵያ ልኡካን ቡድን እሁድ ማለዳ ውድድሩን አጠናቆ ወደ ሃገሩ ሲመለስም በቦሌ ዓለም አቀፍ አየር መንገድ አቀባበል ተደርጎለታል። በአቀባበሉም ላይ በኢፌዴሪ ባህልና ስፖርት ሚኒስትር የስፖርት ዘርፍ ሚኒስትር ዴኤታ አምባሳደር መስፍን ቸርነት፣ የኢትዮጵያ አትሌቲክስ ፌዴሬሽን ምክትል ፕሬዚዳንት አትሌት ገዛኸኝ አበራ፣ የፌዴሬሽኑ ስራ አስፈጻሚ ኮሚቴ አባላትና የፌዴሬሽኑ ባለሙያዎች ተገኝተዋል።
አትሌቶቹ ባስመዘገቡት ውጤት መሠረትም የማበረታቻ ገንዘብ ሽልማት በዕለቱ የክብር እንግዳ አምባሳደር መስፍን ቸርነትና በአትሌት ገዛኸኝ አበራ እንደተበረከተ ፌዴሬሽኑ ያደረሰን መረጃ ያመላክታል። የቡድኑን አጠቃላይ ቆይታ በማስመልከትም በምስራቅ አፍሪካ አትሌቲክስ ማህበር ምክትል ፕሬዚዳንት እና በኢትዮጵያ አትሌቲክስ ፌዴሬሽን ፕሬዚዳንት ኮማንደር ደራርቱ ቱሉ ገለጻ ተደርጓል። በዚህም ቡድኑ በቆይታው የምግብ፣ የትራንስፖርትና የማረፊያ ችግር ገጥሞት የነበረ ቢሆንም በኢትዮጵያዊ ወኔ ለድል የበቃ በመሆኑ አድናቆት እንደሚገባው ተናግራለች።
የተገኘው ውጤት ታሪካዊ መሆኑን እና ቻምፒዮናውም ለቀጣዩ የኢትዮጵያ አትሌቲክስ ተስፋ ሰጪ መሆኑን የፌዴሬሽኑ ምክትል ፕሬዚዳንት ገዛኸኝ አበራ ገልጿል። ሚኒስትር ዴኤታው አምባሳደር መስፍን ቸርነት በበኩላቸው ለቡድኑ አባላት የእንኳን ደስ አላችሁ መልዕክት በማስተላለፍ ‹‹የኢትዮጵያ የነገ ተተኪዎች የሆናችሁትን እናንተን ስለምትጠብቅ ጠንክራችሁ ስሩ›› በማለት ያሳሰቡ ሲሆን፤ ድሉ ከመቼውም በላይ አነቃቂና ታሪካዊ መሆኑንም አስገንዝበዋል።
ብርሃን ፈይሳ
አዲስ ዘመን  ግንቦት 23/2014
ታላቁን የስፖርት መድረክ ኦሊምፒክ ከሌሎች ታላላቅ የስፖርት መድረኮች ለየት የሚያደርገው ነገር የመክፈቻና የመዝጊያ ሥነሥርዓቱ ነው። ኢትዮጵያ በተለያዩ ዓመታት በኦሊምፒክ ጽንሰ ሃሳብ መሠረት በርካታ አገር አቀፍ ውድድሮችን ለማከናወን ጥረት አድርጋለች። ትናንት ለመጀመሪያ ጊዜ በሐዋሳ የተጀመረውን የኢትዮጵያ ወጣቶች ኦሊምፒክን የመሰለ የመክፈቻ ሥነሥርዓቱ በኦሊምፒክ ለዛና ጣዕም የተዋጀ ውድድር ግን ማስታወስ አስቸጋሪ ነው። ድንገት የጣለው ዝናብ ሳይረብሻቸው የመክፈቻው ሥነሥርዓት ድምቀት ከሆኑት ከኢትዮጵያ አየር ኃይል ሄሊኮፕተሮች አጀብ አንስቶ እስከ ሲዳማ ፈረሰኞችና በአጭር ዝግጅት የተለያዩ ትርኢቶችን በማራኪ ሁኔታ እስካቀረቡት ወጣቶች የመክፈቻ ሥነሥርዓቱ በሐዋሳ ዩኒቨርሲቲ ስቴድየም የተዋጣ ሆኗል።
ይህ የመክፈቻ ሥነሥርዓት ኦሊምፒክ ኦሊምፒክ በሚሸቱ ትርኢቶች ብቻ ሳይሆን በዓለም አቀፍ እንግዶችም የታጀበ ነበር። የታላቁ የኢትዮጵያ የኦሊምፒክ ጀግና አትሌት ኃይሌ ገብረስላሴ ታሪካዊ ተፎካካሪ የኬንያ ኦሊምፒክ ኮሚቴ ፕሬዚዳንት አትሌት ፖል ቴርጋት እስከ አፍሪካ ኦሊምፒክ ኮሚቴዎች ማኅበር ዋና ጸሐፊ አሕመድ ሃሺምና ሌሎችም ዓለም አቀፍ እንግዶች እንዲሁም የመንግሥት ከፍተኛ የሥራ ኃላፊዎች በሥነ ሥርዓቱ ታድመዋል።
የውድድሩን መጀመር በስፍራው ተገኝተው ያበሰሩት የኢፌዲሪ የፌዴሬሽን ምክር ቤት አፈ ጉባኤ አቶ አገኘው ተሻገር፣ ጽንሰ ሃሳቡ በዓለም ላይ ከሰረጸ መቶ ዓመታትን የተሻገረው ኦሊምፒክ ሰላም የሰፈነባት የተሻለች ዓለምን ለመፍጠር፣ በፍትሐዊ ውድድር መግባባትን፣ከመሸናነፍ በላይ ተሳትፎን የሚያስቀድም መሆኑን በማስታወስ ሁሉን በአንድ ላይ በሚያሰባስበው መድረክ ወጣቶችን በስፖርት ማሰባሰብ ጥቅሙ ከስፖርትም የበለጠ መሆኑን ተናግረዋል። “ኦሊምፒክ ለኢትዮጵያ የአልሸነፍ ባይነት ምልክት ነው” ያሉት አፈ ጉባኤው የአበበ ቢቂላ የሮም ኦሊምፒክ ድል ለዚህ ማሳያ መሆኑን አንስተዋል። ኦሊምፒክና ኢትዮጵያ የአንድ ሳንቲም ሁለት ገጽታዎች መሆናቸውን ከአበበ ቢቂላ በኋላ በታላቁ መድረክ ድል የተቀዳጁ በርካታ ኢትዮጵያውያን ጀግኖች ማሳየታቸውን ያስታወሱት አፈ ጉባኤው በትውልድ ቅብብሎሽ የደመቀውን የኢትዮጵያ ኦሊምፒክ ቀጣይነት ለማረጋገጥ የወጣቶች ኦሊምፒክ መካሄዱ ያለውን ፋይዳ አብራርተዋል። በዚህ መድረክ ወጣቶችን በተገቢው ዕድሜ በማወዳደርም በዋናው ኦሊምፒክ ሀገርን የሚወክሉ አትሌቶች የሚፈሩበት መሆን እንደሚገባው አስገንዝበዋል። በውድድሩ የሁለት ሳምንት ቆይታ የኦሊምፒክን ጽንሰ ሃሳቦች ተግባራዊ በማድረግ ተወዳዳሪዎች በመተሳሰብና በሰላም እንዲያጠናቅቁ አሳስበዋል።
የውድድሩ አስተናጋጅ
ሲዳማ ክልል
ፕሬዚዳንት ደስታ
ሌዳሞ ባደረጉት
ንግግር፣ የኦሊምፒክ
ጽንሰ ሃሳብ
ካለ አንዳች
ልዩነት በአንድነትና
በመተሳሰብ አብሮ
የመኖር ጥበብ
መሆኑን በማስታወስ
የኦሊምፒክ ዓላማና
ግብ ለአሁኗ
ኢትዮጵያ ትልቅ
መልዕክት እንዳለው
ገልጸዋል። “ወንድማማችነትና
ኅብረትን ከኦሊምፒክ
መማር አለብን”
ያሉት ፕሬዚዳንቱ
ኦሊምፒክ ወጣቶች
ከራስ ይልቅ
ለሀገር ቅድሚያ
መስጠትን የሚማሩበት
መድረክ መሆኑን
በመገንዘብ በዚህ
መድረክ የሚሳተፉ
ወጣቶች ሊኮሩ
እንደሚገባ ተናግረዋል።
በክብር እንግድነት
የተገኙት የአኖካ
ዋና ጸሐፊ
አሕመድ ሐሺም
በበኩላቸው፣ ኢትዮጵያውያን
ወጣቶች ትልቅ
የኦሊምፒክ አቅም
እንዳላቸው በመግለጽ
ያላቸውን እምቅ
አቅም በእንዲህ
አይነት መድረኮች
አውጥተው መጠቀም
እንዳለባቸው ጠቁመዋል።
ከዚህም ባሻገር
በዚህ የወጣቶች
ኦሊምፒክ ኢትዮጵያውያን
አንድነታቸውን ለዓለም
ሕዝብ ማሳየት
እንዳለባቸው በማስገንዘብ
አፍሪካውያን ምሳሌ
አድርገው እንዲመለከቷቸው
ማድረግ እንደሚገባ
አስረድተዋል።
የኢትዮጵያ ኦሊምፒክ
ኮሚቴ ፕሬዚዳንት
ዶክተር አሸብር
ወልደጊዮርጊስ ባደረጉት
ንግግርም፣ እየቀነሰ
የመጣውን የኢትዮጵያ
ኦሊምፒክ ውጤት
ለማሻሻል ትምህርት
ቤቶችን የተተኪ
ስፖርተኞች መፍለቂያ
በማድረግ በወጣቶች
ኦሊምፒክ መድረክ
እንዲያልፉ ጥረት
መደረግ እንዳለበት
ገልጸዋል። ይህ የወጣቶች ኦሊምፒክ
ኢትዮጵያ መልካም
ገጽታዋን የምታስተዋውቅበትና
የሚወራባት አሉባልታ
እውነት እንዳልሆነ
ለዓለም የምታሳይበት
አጋጣሚ እንደሚፈጥርም
አክለዋል። አንድነትና
መተባበር ምን ያህል እንደሚያጠናክርም
ወጣቶች ከዚህ
መድረክ እንደሚማሩ
ፕሬዚዳንቱ ተናግረዋል።
እስከ ሰኔ 04/2014 በሚቆየው በዚህ የወጣቶች ኦሊምፒክ ከክልሎችና ከተማ አስተዳደሮች የተውጣጡ ስድስት ሺ ያህል ወጣቶች በኦሊምፒክና የኦሊምፒክ ባልሆኑ ስፖርቶች ተሳታፊ ናቸው። ከኦሊምፒክ ስፖርቶች አትሌቲክስ፣ እግር ኳስ፣መረብ ኳስ፣ ቅርጫት ኳስ፣ እጅ ኳስ፣ ብስክሌት፣ ቦክስ፣ጅምናስቲክና ወርልድ ቴኳንዶ ፉክክር የሚደረግባቸው የስፖርት አይነቶች ሲሆኑ የኦሊምፒክ ባልሆኑ ስፖርቶች ቼዝ፣ ኢንተርናሽናል ቴኳንዶና ውሹ መካተታቸው ታውቋል።
ቦጋለ አበበ
አዲስ ዘመን  ግንቦት 22/2014
ታላቁ የዓለም
ዋንጫ
በተመረጡ
የዓለማችን
ከተሞች
እየዞረ
ይገኛል።
ጥቂቶች
ብቻ
ለመሳም
የታደሉት
ይህን
ታላቅ
የስፖርቱ
ዓለም
ዋንጫ
ለማየትም
ይሁን
ለመሳም
ያልታደሉ
ዓለማት
ውስጥ
የሚገኙ
የስፖርቱ
አፍቃሪዎች
እንዲመለከቱትና
አብረውትም
የማስታወሻ
ፎቶ
ግራፍ
እንዲያስቀሩ
በተመረጡ
የዓለማችን
ከተሞች
በአራት
ዓመት
አንድ
ጊዜ
ጉዞ
ያደርጋል።
በኳታር
ከሚስተናገደው
የዘንድሮ
የዓለም
ዋንጫ
አስቀድሞ
ይህ
ታላቅ
ዋንጫ
ከሚዘዋወርበት
አምስት
የአፍሪካ
ከተሞች
አንዷ
አዲስ
አበባ
በመሆን
በታሪክ
ለሦስተኛ
ጊዜ
መዳረሻ
ሆናለች።
በኮካ
ኮላ
አማካኝነትም
ይህ
ታላቅ
ዋንጫ
የዓለም
ዋንጫን
ለማንሳት
ከበቁ
ታሪካዊ
ኮከቦች
አንዱ
ከሆነው
ብራዚላዊው
ጁሊያኖ
ቤሌቲ
ጋር
ባለፈው
ማክሰኞ
አዲስ
አበባ
ደርሶ
ሐሙስና
አርብ
በመስቀል
አደባባይ
ለሕዝብ
እይታ
ይፋ
ተደርጓል።
ቀደም
ሲል
ይህን
ዋንጫ
ይዞ
ወደ
ኢትዮጵያ
ይመጣል
የተባለው
ግን
ፈረንሳዊው
ዴቪድ
ትሬዝጌት
ነበር።
ሆኖም
ባልተገለፀ
ምክንያት
ቀርቷል።
እኛ
ግን
ቀደም
ብሎ
የስፖርት
ቤተሰቡ
ይጠብቀው
የነበረው
ትሬዝጌትና
የዓለም
ዋንጫ
ትዝታዎቹን
በዛሬው
የስፖርት
ማህደር
አምዳችን
ከብዙ
በጥቂቱ
የሚቃኝ
ይሆናል።
ከፈረንሳይ ከሚመዘዝ
የዘር
ሃረግ
ከተገኙት
የቀድሞ
የአርጀንቲና
እግር
ኳስ
ተጫዋች
አባቱ
ጆርጅ
ትሬዝጌት
በፈረንሳይ
ሩይን
ኖርማንዲ
የተወለደው
ዴቪድ
ትሬዝጌት
የልጅነት
ሕይወቱን
ያሳለፈው
በአርጀንቲናዋ
መዲና
ቦነስአይረስ
ነው።
የእግር
ኳስ
ሕይወትን
አንድ
ብሎ
የጀመረውም
ገና
የስምንት
አመት
ታዳጊ
እያለ
በክለብ
አትሌቲኮ
ፕላቴንሴ
ነው።
የለጋነት
ዕድሜውን
በበርካታ
ስልጠናዎች
አልፎም
እኤአ
በ1994
በአንደኛ
ዲቪዚዮን
ለሚሳተፈው
ክለቡ
ተጫውቷል።
ከአንድ
አመት
ቆይታ
በኋላም
ራሱን
በፈረንሳዩ
ሊግ
በሚሳተፈው
ሞናኮ
ክለብ
ራሱን
አገኘ።
የብሔራዊ
ቡድን
አጋሩንና
ታሪካዊውን
ፈረንሳዊ
አጥቂ
ቴሪ
ሆንሪን
የተዋወቀውም
በሞናኮ
አብሮ
የመሰለፍ
ዕድሉን
ሲያገኝ
ነው።
ትሬዝጌት
ከሞናኮ
ጋር
በነበረው
ቆይታ
የሊጉን
ዋንጫ
እኤአ
በ1996/97
ካነሳ
በኋላ
2000 ላይ
በእግር
ኳስ
ሕይወቱ
ትልልቅ
ታሪኮችን
ወደሠራበት
የጣሊያኑ
ክለብ
ዩቬንቱስ
በ20ሚሊዮን ፓውንድ ተዘዋውሯል። በሞናኮ በነበረው ቆይታ በ93 ጨዋታ 52 ግቦችን ከመረብ
ያሳረፈው
ትሬዝጌት
ከሞናኮ
ጋር
ሁለት
የሊግና
ሌሎች
ክብሮችን
መጎናጸፍ
ችሏል።
በአዲሱ ክለቡ
ዩቬንቱስ
አስደናቂ
ብቃቱን
ማሳየት
የቀጠለው
ትሬዝጌት
እኤአ
በ2001/2002
የውድድር
አመት
ሃያ
አራት
ግቦችን
በማስቆጠር
ክለቡ
የሴሪ
ኤውን
ዋንጫ
እንዲያነሳ
ትልቅ
አስተዋጽኦ
ሲያበረክት
የኮከብ
ግብ
አግቢ
ሽልማትን
ማሸነፍ
ችሏል።
ይህም
ብቻ
ሳይሆን
በውድድር
አመቱ
አሮጊቷ
በአውሮፓ
ቻምፒዮንስ
ሊግ
የሁለተኛው
ዙር
ተፋላሚ
ለመሆን
ስትበቃ
ትሬዝጌት
በአስር
ጨዋታ
ስምንት
ግቦችን
በማስቆጠር
አስደናቂ
ታሪክ
መስራት
ችሏል።
ትሬዝጌት በቀጣይ
የውድድር
አመት
ከጉዳት
ጋር
እየታገለ
ክለቡን
ባገለገለባቸው
ጥቂት
ጨዋታዎች
የሊጉን
ዋንጫ
ማንሳት
የቻለ
ሲሆን፣
ዩቬንቱስ
በቻምፒዮንስ
ሊግ
የፍጻሜ
ተፋላሚ
ለመሆን
ሲበቃ
በአስር
ጨዋታዎች
አራት
ግቦችን
ከመረብ
አሳርፏል።
በአጠቃላይ
ትልቅ
ስም
በገነባበት
ዩቬንቱስ
በ245
ጨዋታዎች
ተሰልፎ
138 ግቦችን
ማስቆጠር
ችሏል።
ይህም
በክለቡ
ታሪክ
አራተኛው
ከፍተኛ
ግብ
አስቆጣሪ
አድርጎታል።
ትሬዝጌት
ዩቬንቱስን
ከተሰናበተ
በኋላም
በስፔን፣
የተባበሩት
አረብ
ኢሚሬቶች፣
አርጀንቲናና
ሕንድ
በማምራት
ለተለያዩ
ክለቦች
መጫወት
ችሏል።
የፈረንሳይ ብሔራዊ
ቡድንን
እኤአ
ከ1998
እስከ
2008 ባገለገለባቸው
አስር
አመታት
በሰባ
አንድ
ጨዋታዎች
ሰላሳ
አራት
ግቦችን
ከመረብ
ያዋሃደው
ትሬዝጌት
በፈረንሳይ
ብሔራዊ
ቡድን
በተለያዩ
ደረጃዎች
ከ18፣20፣21 አመት በታች
በተለያየ
ጊዜ
ተሰልፎ
ተጫውቷል።
በተለይም
እኤአ
በ1997
የፊፋ
ወጣቶች
ዓለም
ዋንጫ
ላይ
አገሩን
መወከሉ
በቀጣዩ
አመት
1998 ላይ
የያኔውን
የፈረንሳይ
ብሔራዊ
ቡድን
ወርቃማ
ስብስብ
እንዲቀላቀል
መንገዶችን
የጠረገለት
ሲሆን
በዚያ
የውድድር
አመት
በትልቁ
የዓለም
ዋንጫ
ትልቁን
ታሪክ
ለመጋራት
አብቅቶታል።
ከምን ጊዜም
የእግር
ኳስ
ታሪካዊ
ኮከቦች
ዚነዲን
ዚዳን፣
ቴሪ
ሆንሪ፣
ፓትሪክ
ቬራ፣
ዲዲየር
ዴሾ፣
ሊሊያን
ቱራም፣
ኢማኑኤል
ፔቲት፣
ቢዜንቴ
ሊዛራዙና
ሌሎችም
የዚያን
ዘመን
የፈረንሳይ
ብሔራዊ
ቡድን
ወርቃማ
ትውልድ
ጋር
የ1998
የዓለም
ዋንጫን
ያነሳው
ትሬዝጌት
ሌላም
አስደናቂ
ታሪክ
አለው።
በተለይም
በ2000
የአውሮፓ
ዋንጫ
ፈረንሳይ
ቻምፒዮን
በነበረችበት
የፍጻሜ
ፍልሚያ
ጣልያንን
በጭማሪ
ሰዓት
ሁለት
ለአንድ
ስትረታ
የማሸነፊያዋን
ወርቃማ
ግብ
በማስቆጠር
የሠራው
ታሪክ
ዛሬም
ድረስ
ይታወሳል።
ትሬዝጌት
ከፈረንሳይ
ብሔራዊ
ቡድን
ጋር
የዓለምና
የአውሮፓ
ዋንጫ
ክብሮችን
ካሳካ
በኋላም
በ2002
እና
2006 የዓለም
ዋንጫ፣በ2004
አውሮፓ
ዋንጫ
ለብሔራዊ
ቡድኑ
መሰለፍ
ችሏል።
ትሬዝጌት
በ2000
የአውሮፓ
ዋንጫ
ፈረንሳይ
ጣልያንን
በጭማሪ
ሰዓት
በወርቃማ
ግብ
ሕግ
ስታሸንፍ
ታሪክ
የመስራቱን
ያህል
ከስድስት
አመት
በኋላ
በ2006
የዓለም
ዋንጫ
መጥፎ
ትዝታ
አለው።
የፈረንሳይ
ብሔራዊ
ቡድን
ወርቃማ
ስብስብ
የጉብዝናው
ዘመናት
እየደበዘዘ
በሄደበት
ወቅት
በተካሄደው
የዓለም
ዋንጫ
ስብስቡ
የመጨረሻውን
የዓለም
ዋንጫ
ለመሳም
እስከ
ፍጻሜ
የደረሰ
ቢሆንም
ሳይሳካለት
ቀርቷል።
ከስድስት
አመት
በፊት
በአውሮፓ
ዋንጫ
ፍጻሜ
በወርቃማው
ግብ
ጉድ
ያደረጋት
ጣልያን
በጀርመኑ
ዓለም
ዋንጫ
ፍጻሜም
ከፈረንሳይ
ጋር
ተገናኝታለች።
አስደናቂው
አጥቂ
ዚዳን
የጣልያናዊውን
ተከላካይ
ማታራዚን
ደረት
በግንባሩ
ሆን
ብሎ
በመነረት
ሜዳ
ላይ
የዘረረበት
የማይረሳ
ታሪክ
በታየበት
የዓለም
ዋንጫ
ፍጻሜ
ቻምፒዮኑን
ለመለየት
ተጨማሪ
ሰላሳ
ደቂቃ
በቂ
አልነበረም።
ሁለቱ
ቡድኖች
ታላቁን
ዋንጫ
ለመሳም
ወደ
መለያ
ምት
አመሩ።
በአውሮፓ
ዋንጫ
ፍጻሜ
ወርቃማ
ግቡ
ፈረንሳውያንን
ጮቤ
ያስረገጠው
ትሬዝጌት
በዓለም
ዋንጫው
ፍጻሜ
ጣልያንን
ዳግም
ጉድ
መሥራት
አልቻለም።
የመለያ
ምቱን
ሳተ።
ጣልያንም
ቻምፒዮን
በመሆን
ትሬዝጌት
ከስምንት
አመት
በኋላ
ዳግም
የዓለም
ዋንጫን
የሚስምበት
ዕድል
መከነ።
ትሬዝጌት ፊፋ በሕይወት ካሉ 100 የምንጊዜም ምርጥ ኮከቦች ዝርዝር ውስጥ ያካተተው ታሪካዊ ተጫዋች ሲሆን በ2015 ታሪካዊ ኮከብ ተብሎ የወርቅ ጫማ ለመሸለም በቅቷል።
ቦጋለ አበበ
በኢትዮጵያ ኦሊምፒክ ኮሚቴና በኢትዮጵያ አትሌቲክስ ፌዴሬሽን አመራሮች መካከል ተፈጥሮ የነበረው አለመግባባት ኢትዮጵያን በ2020 ቶኪዮ ኦሊምፒክ ዋጋ አስከፍሏታል። በዚያ ኦሊምፒክ ኢትዮጵያ እየለመደች ከመጣችው ውጤት በተቃራኒ ዝቅተኛ የሜዳሊያ ቁጥር አስመዝግባለች። ሕዝብም በዚህ ዝቅተኛ ውጤት ቅር ከመሰኘት አልፎ ቁጣውን በተለያየ መልኩ ሲገልጽ እንደነበር አይዘነጋም። የሁለቱ ተቋማት አመራሮች ውዝግብ ለተመዘገበው ዝቅተኛ ውጤት የአንበሳውን ድርሻ ቢይዝም ከኦሊምፒኩ በኋላ ግንኙነታቸው ይበልጥ እየሻከረ መሄዱ አሳሳቢ ነበር።
ሁለቱ አካላት ልዩነታቸውን ወደ ጎን ትተው የአገርን ስፖርት ከማሳደግ ይልቅ ይባስ ብለው ከኦሊምፒኩ በኋላ በይፋ ግንኙነት ማቆማቸው ጉዳዩን ይበልጥ አሳሳቢ አድርጎት ነበር። መንግሥት በዚህ ረገድ ጣልቃ ገብቶ ሁለቱን አካላት ለመሸምገል ውዝግቡ በጦፈበት ወቅት አለሁ ቢልም ይህ ነው የሚባል ትርጉም የሚሰጥ ሥራ ሳይሠራ ቆይቷል። ይህም የፓሪሱ 2024 ኦሊምፒክ በተቃረበበት በዚህ ወቅት በቶኪዮ ኦሊምፒክ የነበረው ውዝግብ እንዳይቀጥል የብዙዎች ስጋት ነበር።
የአገሪቱን ስፖርት በበላይነት የሚመራው የመንግሥት አካል እንደአዲስ አመራሮቹ ተቀይረው ባህልና ስፖርት ሚኒስቴር ከሆነ ወዲህ በኦሊምፒክ ኮሚቴና አትሌቲክስ ፌዴሬሽን መካከል የነበረውን አለመግባባት ለመፍታት የተለያዩ ጥረቶች ሲደረጉ ቆይተዋል። የባህልና ስፖርት ሚኒስቴር በተለይም ካለፈው ሳምንት ወዲህ የሁለቱን ስፖርት ተቋማት አመራሮች ለማወያየትና የነበሩ አለመግባባቶችን
ለመፍታት መድረኮችን በማመቻቸት ያደረገው ጥረት ፍሬ ያፈራለት ይመስላል። ሁለቱ የስፖርት ተቋማት ባለፈው ዓርብ በልዩነቶቻቸው ላይ መምከራቸው የሚታወስ ሲሆን ከትናንት በስቲያም ችግሮቻቸውን ፈተው በጋራ ለመሥራት እንደተስማሙ አሳውቀዋል።
ከትናንት በስቲያ ምሽት በኢትዮጵያ ኦሊምፒክ ኮሚቴ ጋባዥነት በተዘጋጀው መርሐ ግብር ላይ የተገኙት የኢትዮጵያ ኦሊምፒክ ኮሚቴ እና የኢትዮጵያ አትሌቲክስ ፌዴሬሽን ፕሬዚዳንቶች ‹‹ካለፈው ስህተታችን ተምረን ሕዝባችንን ለመካስ ተባብረን መሥራት ይጠበቅብናል›› በማለት የጋራ መግባባት ላይ መድረሳቸውን ጠቁመዋል።
የኢትዮጵያ ኦሊምፒክ ኮሚቴ ፕሬዚዳንት ዶክተር አሸብር ወልደጊዮርጊስ እና የኢትዮጵያ አትሌቲክስ ፌደሬሽን ፕሬዚዳንት ኮማንደር ደራርቱ ቱሉ በመድረኩ የባህልና ስፖርት ሚኒስትር አቶ ቀጀላ መርዳሳ ለየብቻ እና በተናጠል መድረኮችን በማመቻቸት ችግሮቻቸውን በራሳቸው እንዲመለከቱትና የመ ፍ ት ሔ ባለቤት እንዲሆኑ ያደረጉበት የአመራር ብስለታቸውን በማድነቅ አመስግነዋል።
ሚኒስትሩ በበኩላቸው ‹‹ችግ ሮች ወዲያው ካልተፈቱ መዘዛቸው ዋጋ ያስከፍላል›› በማለት ከቶኪዮ 2020 ኦሊምፒክ ውጤት መቀነስ ጋር ተያይዞ ከዝግጅት እስከ ፍጻሜ የነበረውን ሁኔታ አስመልክቶ ሚኒስቴር መሥሪያ ቤቱ ከኢትዮጵያ ኦሊምፒክ ኮሚቴ እና ከኢትዮጵያ አትሌትክስ ፌደሬሽን ጋር የተናጠል እና የጋራ መድረኮችን በማዘጋጀት በተፈጠሩ ችግሮች ላይ መግባባት ላይ መደረሱን ገልፀዋል።
ሚኒስትሩ ችግሮቹ ቀላል እንደነበሩ እና ቶሎ ባለመፈታታቸው እንዲደራረቡ እና እንዲባባሱ በመደረጋቸው ዋጋ ወደ ማስከፈል ተሸጋግረው ለመንግሥትም ትልቅ የቤት ሥራ ሆነው እንደነበር በማስታወስ ‹‹ችግሮች እንዳይከሰቱ በመከላከል እና ከተከሰቱም ቶሎ ለመፍታት መሥራት ያስፈልጋል›› ብለዋል።
የተከሰቱት ችግሮች መነሻቸው ከየት እንደሆነ ሚኒስቴር መሥሪያ ቤቱ በጥልቀት የገመገመ ሲሆን በዋናነት ሁለቱ አካላት ከተሰጣቸው ኃላፊነት አኳያ ሕግና አሠራርን ተከትለው ሳይናበቡ በመሥራት የተፈጠሩ እንደነበሩ አቶ ቀጄላ ተናግረዋል። በዚህ መሠረት ሁለቱ አካላት የተሠጣቸውን ኃላፊነት ተናበው እና ተስማምተው የሚሠሩ ከሆነ ችግሮች እንደማይፈጠሩ ያላቸውን ተስፋ ገልፀዋል። ችግሮች ከዚህ በኋላ ከተፈጠሩም በአስቸኳይ መፍትሔ እየተሰጣቸው በመሄድ ጤናማ የሥራ ግንኙነት እንዲኖር ሁሉም የበኩሉን ሚና መወጣት እንዳለበት ሚኒስትሩ አሳስበዋል።
የሁለቱ ስፖርት ተቋማት አመራሮች ከዚህ ቀደም ከአንዴም ሁለቴ በተለያዩ ጉዳዮች አለመግባባት እየፈጠሩ ሲወዛገቡ የነበረ ሲሆን ታርቀናል ወይም ልዩነቶቻችንን ተነጋግረን ፈተናል ካሉ በኋላ ዳግም ሲቃቃሩ እንደነበር ይታወሳል። በተለይም ኦሊምፒክን የመሳሰሉ ታላላቅ የውድድር መድረኮች በተቃረቡ ወቅት በአትሌቶች ምርጫ እንዲሁም ከዝግጅት ጋር በተያያዘ በጉዳዩ ላይ ‹‹እኔ ነኝ አዛዥ›› በሚል ሲካረሩ ማየት የተለመደ ነው።
አሁንም ሁለቱ አካላት ‹‹ከስህተታችን ተምረን በጋራ እንሠራለን›› ብለው ቃል ቢገቡም ከአትሌቶች ምርጫና ዝግጅት ጋር በተያያዘ ነገም ተመሳሳይ አለመግባባት ውስጥ እንዳይገቡ በርካቶች ስጋት አላቸው። አሁን በምን ጉዳይ ላይ እንደተግባቡ የተገለፀ ነገር አለመኖሩም ነገ በተመሳሳይ ውዝግብ እንዳይጠመዱ ስጋት ነው። ለዚህም ከዚህ ቀደም አወዛጋቢ በሆኑ ጉዳዮች ዙሪያ ለሁሉም ግልፅ የሆነ ሕግና ሥርዓት ማበጀትና በዚያም መሠረት መመራት እንደሚያስፈልግ የስፖርት ቤተሰቡ እምነት ነው።
ቦጋለ አበበ
አዲስ ዘመን  ግንቦት 16/2014
የቶኪዮ 2020 ኦሊምፒክ ተሳትፎና የተመዘገበው ውጤት እንዲሁም በኢትዮጵያ ኦሊምፒክ ኮሚቴ እና የስፖርት ማህበራት መካከል የተፈጠረውን ችግር ለመፍታት የሚረዳ የስፖርቱ ባለድርሻ አካላት ውይይት ተደረገ። የውይይቱ ዓላማ የስፖርት ማህበራቱ መፍትሄ ለማምጣትና በቀጣዩ የ2024 ፓሪስ ኦሊምፒክ በጋራ እንደሚሰሩ ከስምምነት ላይ ለመድረስ ነው።
በኢፌዴሪ ባህልና ስፖርት ሚኒስትር አዘጋጅነት በተካሄደው በዚህ መድረክ ላይም ሚኒስትሩ አቶ ቀጄላ መርዳሳ፣ የስፖርት ዘርፍ ሚኒስትር ዴኤታው አምባሳደር መስፍን ቸርነት፣ የህዝብ ተወካዮች ምክር ቤት አባላት፣ የኢትዮጵያ ኦሊምፒክ ኮሚቴ አትሌቲክስ ፌዴሬሽን እንዲሁም በኦሊምፒኩ ተሳታፊ የነበሩ የስፖርት ማህበራት ስራ አስፈጻሚ ኮሚቴ አባላት ተገኝተዋል። አስቀድሞም በሚኒስትሩ የተዘጋጀው ሰነድ የቀረበ ሲሆን፤ ባለድርሻ አካላቱን በተናጠል በማወያየት ሂደቱ ምን ይመስል ነበር የሚለውን ዳሷል። በዚህም ኢትዮጵያ ከሲድኒ እአአ 2000 ኦሊምፒክ እስከ ቶኪዮ 2020 ድረስ ከተካፈለችባቸው ኦሊምፒኮች አነስተኛ የሜዳሊያ ቁጥር (1የወርቅ፣ 2የብር እና 1 የነሃስ በጥቅሉ 4ሜዳሊያዎች)የተመዘገበበት መሆኑ ተነስቷል።
ይሁንና ኦሊምፒኩ ከዚህ ቀደም ባልታየ ሁኔታ ትኩረት የተሰጠውና በመንግስትም 156 ሚሊዮን ብር የተመደበበት ነው። ወራትን አስቀድሞ እቅድ በማውጣት ወደ ዝግጅት መግባቱም ጠንካራ ጎኑ ቢሆንም የስፖርት ማህበራቱ በአግባቡ ኃላፊነታቸውን አለመወጣታቸው እንዲሁም ስፖርቱን የሚመራው መንግስታዊው አካል ህግን ማስከበር አለመቻሉ ደካማው ጎን መሆኑን ሰነዱ አመላክቷል። እንደ መፍትሄ ሃሳብም መንግስት ህግን ማስከበርና ቁርጠኛ እርምጃ መውሰድ፣ የኢትዮጵያ ኦሊምፒክ ኮሚቴ ከባለድርሻ አካላት ጋር ጤናማና ቅንጅታዊ ግንኙነት እንዲፈጥር፣ የስፖርት ማህበራት በኦሊምፒክ የሚኖራቸውን ሚና እና ዓለም አቀፍ አሰራሮችን እንዲያገናዝብ እንዲሁም ለአገር ክብር ቅድሚያ በመስጠት መስራት ተገቢ መሆኑ ተመላክቷል።
በኦሊምፒኩ ተሳታፊ የነበሩት የስፖርት ማህበራት እንዲሁም የኢትዮጵያ ኦሊምፒክ ኮሚቴ በሰጡት አስተያየትም ኦሊምፒኩን ተከትሎ ያስተናገዱትን ቅሬታ አንጸባርቀዋል። በተመሳሳይ ሁኔታ ግን ሁሉም በወቅቱ ስፖርቱን ይመራ የነበረው ኮሚሽን በአግባቡ ስራውን ባለማከናወኑና በቁርጠኛ አመራር አቅጣጫ ባለመስጠቱ ችግሩ እዚህ መድረሱን ነው የጠቆሙት።
መድረኩን የመሩት የኢፌዴሪ ባህልና ስፖርት ሚኒስትር ቀጄላ መርዳሳ፤ የቶኪዮ 2020 ኦሊምፒክን ተከትሎ የተከሰተው ችግር እስካሁንም አለመፈታታቸው እአአ በ2024 ለሚዘጋጀው የፓሪስ ኦሊምፒክ መደናቀፍ እንዳይፈጠር መድረኩ ውይይቱ መዘጋጀቱን ገልጸዋል። ነገር ግን ክፍተቶቹ በቅርቡ ወደ ስራ በገባው የማህበራት አሰራር ሊሞሉ የሚችሉ ስለመሆኑ እምነት እንዳላቸውም ጠቁመዋል።
ብርሃን ፈይሳ
አዲስ ዘመን  ግንቦት 15/2014
በተወዳጁ የአለማችን
ስፖርት
እግር
ኳስ
ደጋፊዎች
ከምንም
በላይ
ትልቅ
ቦታ
አላቸው።
ደጋፊዎች
የእግር
ኳስ
ውበትና
የካምቦሎጆ
ድምቀት
ብቻ
አይደሉም።
የአንድ
ክለብ
ወይም
ብሔራዊ
ቡድን
የጽናት፣
የአሸናፊነትና
የስኬታማነት
ሚስጥር
ጭምር
ናቸው።
ደጋፊዎች በሁሉም
የአለማችን
ክለቦችና
ብሔራዊ
ቡድኖች
እንቅስቃሴ
በገንዘብ፣
በማህበራዊና
በስሜታዊነት
የቆሙ
በመሆናቸው
በየትኛውም
የዓለም
ማእዘን
ውስጥ
ባሉ
በማንኛውም
የስፖርት
ቡድን
ውስጥ
ቁልፍ
ተጫዋች
ተደርገው
ይቆጠራሉ።
ደጋፊዎች በማንኛውም
ግጥሚያ
ላይ
የቡድናቸውን
ተጫዋቾች
ካላስፈላጊ
ጫና
ሲከላከሉ፣
ሲያጀግኑ፣
በተፎካካሪዎቻቸው
ላይ
ሲጮሁ፣
አሸናፊዎቹንና
አስተዳዳሪዎቻቸውን
በማምለክና
ከቡድናቸው
ብሔራዊ
መዝሙር
ጋር
በማመሳሰል
አስደናቂ
የሙዚቃ
ቅኝት
ሲያሰሙ
ቡድናቸው
ራሱ
በተቃዋሚዎች
ላይ
ከፍተኛ
ጫና
ሊፈጥር
እንደሚችል
ማንም
ያውቃል።
ታማኝ ደጋፊዎች
በማንኛውም
ጨዋታ
ስታዲየሞች
ዋና
ንጥረ
ነገሮች
በመሆናቸው
የሚወዱት
ክለብ
እየተሸነፈም
ማበረታታት
በጭራሽ
አያቆሙም።
ቡድናቸው
የቱንም
ያህል
ወደ
ውጤት
አዘቅጥ
ውስጥ
እየገባ
ውብ
ዝማሬ
አይነጥፍባቸውም።
ጥናቶች
እንደሚያሳዩት
ወደ
250 ሚሊዮን
የሚጠጉ
የተለያዩ
የእግር
ኳስ
ቡድኖች
ወይም
ክለቦች
የታወቁ
አድናቂዎች
ወይም
ደጋፊዎች
በዓለም
ዙሪያ
ሊገኙ
ይችላሉ፡፡
ቀንደኛ የእግር
ኳስ
ደጋፊዎች
በየትኛውም
አለም
ሊገኙ
ይችላሉ።
ከነዚህ
መካከል
ጥቂቶች
ቡድናቸው
በየትኛውም
አይነት
ውጣ
ውረድና
ቀውስ
ውስጥ
ቢገባም
ዘወትር
ካምቦሎጆ
ተገኝተው
ከመደገፍ
በዘለለ
ርቀት
ሳይገድባቸው
ሌሎች
ጉዳዮቻቸውን
ወደ
ጎን
በመተው
ለቡድናቸው
የትኛውንም
መስዋዕትነት
የሚከፍሉ
ጥቂት
አይደሉም።
እንደነዚህ
አይነት
ደጋፊዎች
በኢትዮጵያ
እግር
ኳስም
ውስጥ
ይገኛሉ።
ከአርባ
አመታት
በላይ
የቀድሞውን
መብራት
ሃይል
የአሁኑን
ኢትዮ
ኤሌክትሪክ
በመደገፍ
በልዩነት
የሚጠቀሱት
በቀለ
ሄኒ
(ኮረንቲ)
ለዚህ
ጥሩ
ምሳሌ
ናቸው።
እኚህ
አንጋፋ
ደጋፊ
በቅርቡ
ህይወታቸው
እስካለፈበት
እለት
ድረስ
ቡድናቸውን
ከአራት
አስርት
አመታት
በላይ
በየትኛውም
ሁኔታ
በታማኝነት
ከመደገፍ
አልፈው
በአንድ
ወቅት
የቡድናቸው
ወሳኝ
ተጫዋች
ወደ
ሌላ
ክለብ
እንዳይዘዋወር
እቤታቸውን
እስከ
መሸጥ
ውሳኔ
ላይ
የደረሱ
ታማኝ
ደጋፊ
ሆነው
በሌሎች
ክለብ
ደጋፊዎችም
ይሁን
በኢትዮጵያ
እግር
ኳስ
ታሪክ
ሁሌም
በክብር
ይታወሳሉ።
የዛሬው ስፖርት
ማህደር
አምዳችንም
ወደ
ስፔን
አቅንቶ
በአለም
ዙሪያ
በተለየ
ሁኔታ
የሚታወስ
አስደናቂ
የእግር
ኳስ
ደጋፊን
ታሪክ
ያወሳል።
ይህ
የተለየ
ደጋፊ
ማን
እንደሆነ
የስፖርቱ
ቤተሰብ
ከመንደርደሪያው
በቀላሉ
ሊገምት
ይችላል።
ቪሴንቴ
ናቫራ
አፓሪቺዮ
– አይነ
ስውሩ
ደጋፊ!
በአለም
ዙሪያ
ገናና
ስም
ያለው
እግር
ኳስ
አፍቃሪ
ነው።
አፓሪቺዮ የስፔኑን
ክለብ
ቫሌንሲያ
የውጤት
ከፍታና
ዝቅታን
የተመለከተ፣
በክፉውም
በደጉም
ዘመን
ከክለቡ
ጋር
ሁሉንም
ስሜቶች
የተጋራ
አንጋፋ
ደጋፊ
ነው።
እግሮቹም
ለዘመናት
ወደ
ሜስታላ
ለማቅናት
አልደከሙም።
በስታድየሙ ፊትለፊት
“ትሪቡና
ሴንትራል”
በሚባለው
በ
15ኛው
ረድፍ
በቁጥር
164 መቀመጫ
ላይ
የአመት
ትኬት
ስለሚገዛ
የስፖርቱ
ቤተሰብ
በዚያ
ቦታ
ላይ
ከአፓሪቺዮ
ውጪ
የተቀመጠ
ደጋፊን
ማስታወስ
አይቻለውም።
ይህ ክለቡን
በታማኝነት
ከልቡ
በመነጨ
ስሜት
ሲደግፍ
የኖረ
ሰው
ከአርባ
አመታት
በፊት
በህይወቱ
ነገሮች
መልካቸውን
ቀየሩበት።
አንጋፋው
ደጋፊ
የሚወደውን
ክለብ
በአይኑ
እየተመለከተ
እንዳይዝናና
አይኑ
ላይ
የጤና
እክል
ገጠመው።
አፓሪቺዮ በአይኑ
የኋላ
ክፍል
የምትገኝ
ስስ
አካሉ
ነገር
(Retina) ላይ
ችግር
መኖሩን
ያወቀው
አይኑ
ከተጎዳ
በኋላ
ነበር።
ህክምናው
በመዘግየቱም
የአይን
ብርሀኑን
መልሶ
ለማግኘት
ሳይታደል
ቀረ።
የሜስታላን
ደጋፊን
የስቴድየም
ድባብ
በአይኑ
እየተመለከተ፣
በአፍንጫው
እያሸተተና
በእጁ
እየዳሰሰ
ልባዊ
ድጋፉን
ለክለቡ
ሲቸር
የነበረው
መልካም
ዘመን
ግን
አይኑ
ቡድኑ
ሲጫወት
ማየት
ባለመቻሉ
ታሪክ
ሆኖ
አልቀረም።
ይህ ደጋፊ
አይነስውር
ሆኖም
ለዘመናት
ልባዊ
ድጋፉን
ሲሰጠው
ከኖረው
ክለቡ
አላራራቀውም።
የአይኑ
ጨዋታዎችን
አለማየት
ከካምቦሎጆ
ደጅ
አላስቀረውም።
የአመት
የስቴድየም
መግቢያ
ትኬት
እየቆረጠና
ቦታው
ላይ
እየተቀመጠ
በሜስታላ
መታደሙን
ቀጠለ።
አይኑ
ባያይም
በሌሎች
የስሜት
ህዋሳቶቹ
የስታድየሙን
ድባብ
በመካፈሉ
ገፋበት።
አፓሪቾ እኤአ
2017 ላይ
ባጋጠመው
ህመም
የሚወደውን
ክለብ
ትቶ
ወደማይቀረው
ሞት
አመራ።
ብዙዎቹ
ደጋፊዎች
ግን
የሱን
መቀመጫ
ካለሱ
ሲመለከቱ
እንባቸው
ይቀድማቸው
ነበር።
አንጋፋው
ደጋፊ
አጠገባቸው
ባይኖርም
እንኳን
ፅናቱን
ግን
ተምረውበታል።
ክለቡ
ቫሌንሲያም
ቢሆን
የዚህን
አስደናቂ
ደጋፊ
ታሪክ
እንደ
ቀላል
አልተመለከተውም።
ፅናቱን
የሚያወድስ
እንዲሁም
የደጋፊዎችን
ስሜት
የሚመልስ
ድንቅ
ስራ
ሰርቷል።
ሁሌም
የሚታወስበትን
አስደናቂ
ታሪክም
መቼም
እንዳይረሳ
አድርጎ
ለመጪው
ትውልድ
አኑሮለታል።
ቫሌንሲያ ክለብ የአንጋፋውን ደጋፊ ቪሴንቴ ናቫራ አፓሪቺዮ ሀውልት አሰርቶ እርሱ በሚታወቅበት በ”ትሪቡና ሴንትራል” በሚባለው በ 15ኛው ረድፍ በቁጥር 164 መቀመጫው ላይ አስቀምጦ የዘለአለም የክለቡ ጨዋታ ላይ እንዲታደም አድርጎታል።
ቦጋለ አበበ
አዲስ ዘመን ግንቦት 15 ቀን 2014 ዓ.ም
የዓለምን እግር ኳስ የሚመራው ፊፋ ከጥቂት ዓመታት በፊት ከጀመራቸው ውድድሮች መካከል አንዱ ከ17 ዓመት በታች የሴቶች ዓለም ዋንጫ ተጠቃሽ ነው፡፡ እአአ ከ2005 ወዲህ የተወለዱ ታዳጊዎች ብቻ የሚሳተፉበት ይህ ውድድር ለመጀመሪያ ጊዜ የተካሄደው እአአ በ2008 በኒውዝላንድ አዘጋጅነት ነበር፡፡
በየሁለት ዓመቱ በሚካሄደው (ዘንድሮ ከአራት ዓመት በኋላ ይደረጋል) በዚህ ውድድር ሰሜን ኮሪያ የሁለት ጊዜ አሸናፊ በመሆን የበላይነቱን ይዛለች፡፡ በአንጻሩ ከአፍሪካዊያን አገራት ትልቅ የሚባለው ውጤት የተመዘገበው እአአ 2012 ሲሆን ጋና ሶስተኛ ደረጃን ይዛ ያጠናቀቀችበት ነው፡፡ ተተኪ የእግር ኳስ ተጫዋቾች የሚካፈሉበት ውድድሩ የአፍሪካዊያን ተፎካካሪነት እምብዛም አይደለም፡፡
ህንድ የምታዘጋጀው
7ኛው
የዓለም
ከ17
ዓመት
በታች
የሴቶች
ዋንጫ
ከስድስት
አህጉር
አቀፍ
የእግር
ኳስ
ኮንፌዴሬሽኖች
የተወጣጡ
16 ቡድኖች
ተሳታፊ
የሚሆኑበት
ውድድሩ፤
በአንድ
አገር
ከምትወከለው
ኦሺንያ
በቀር
ሁሉም
አህጉራት
ሶስት
ሶስት
አገራትን
ያሳትፋሉ፡፡
የአፍሪካ
እግር
ኳስ
ኮንፌዴሬሽን
(ካፍ)
በአህጉሪቱ
በሚገኙ
ሶስት
ብሄራዊ
ቡድኖች
የሚወከል
ሲሆን፤
ለዚህም
አራት
ዙር
ያለውን
የማጣሪያ
ውድድር
በመምራት
ወደማጠቃለያው
እያመራ
ይገኛል፡፡
ለመጨረሻው
ዙር
ያለፉ
ስድስት
አገራትም
ዛሬ
እና
ከነገ
በስቲያ
የመጀመሪያ
ጨዋታቸውን
ያደርጋሉ፡፡
ወደ መጨረሻው ዙር ያለፉት ስድስት አገራት
ኢትዮጵያን ጨምሮ ናይጄሪያ፣ ካሜሮን፣ ታንዛኒያ፣ ጋና እና ሞሮኮ ናቸው፡፡ ካሜሮን እና ታንዛኒያ ዛሬ የሚጫወቱ ሲሆን፤ ኢትዮጵያም የናይጄሪያ አቻዋን በሜዳዋ የምትገጥም ይሆናል፡፡ በዚህ ዙር ላይ በደርሶ መልስ አሸናፊ የሚሆኑት ሶስት አገራትም አህጉራቸውን ወክለው በህንዱ የዓለም ዋንጫ ላይ ለመካፈል ትኬታቸውን የሚቆርጡ ይሆናል፡፡ ‹‹ፍላሚንጎ›› በሚል መጠሪያ ስም የሚታወቀው የናይጄሪያ ብሄራዊ ቡድን በዓለም ዋንጫው በተከታታይ ለአምስት ጊዜያት ተሳታፊ መሆን ችሏል፡፡ በተሳትፎዎቹም በሶስቱ ሩብ ፍጻሜ መድረስ ችሏል፡፡ በአንጻሩ ኢትዮጵያ በዚህ ውድድር ተሳታፊ ለመሆን በሚደረገው ማጣሪያ ለፍጻሜ ስትደርስ ይህ ለመጀመሪያ ጊዜ ነው፡፡
ዛሬ ከቀኑ 10 ሰዓት ላይ በአበበ ቢቂላ ስታዲየም ለሚደረገው ጨዋታም የኢትዮጵያ ብሄራዊ ቡድን ዝግጅቱን ሲያደርግ ቆይቷል፡፡ በአሰልጣኝ እንዳልካቸው ጫካ የሚመራው ቡድኑ ትናንት በጥሩ መነቃቃት የመጨረሻ ልምምዱን በካፍ የህልቀት ማዕከል ሰርቷል። በቦታውም የኢትዮጵያ እግር ኳስ ፌዴሬሽን ፕሬዚደንት አቶ ኢሳያስ ጂራ በመገኘት ቡድኑን ማበረታታቸውን ፌዴሬሽኑ በድረገጹ አስነብቧል።
ፕሬዚዳንቱ ለተጫዋቾቹ ባስተላለፉት መልዕክትም እዚህ ደረጃ በመድረሳቸው ፌዴሬሽኑ ደስተኛ መሆኑን ገልጸው፤ እዚህ መድረሳቸውን ብቻ የመጨረሻ ግብ ማድረግ ሳይሆን ለህንዱ የዓለም ዋንጫ ማለፍ ብሎም በውድድሩ ስኬታማ ለመሆን ማሰብ እንደሚገባ ተናግረዋል። ከ20 ዓመት በታች ሴቶች ብሄራዊ ቡድን ክፍተቶች ትምህርት በመውሰድ እና የሜዳ የበላይነትን በአግባቡ በመጠቀም እንዲሁም የጫና ስሜት ሳይሰማቸው በመጫወት ውጤት አስመዝግበው በሴቶች እግር ኳስ በር ከፋች መሆን እንደሚችሉም ፕሬዚዳንቱ በማበረታቻቸው ጠቁመዋል። ለዚህም የኢትዮጵያ እግር ኳስ ፌዴሬሽን አስፈላጊውን ማበረታቻ እንደሚያደርግም አክለዋል፡፡
ብሄራዊ ቡድኑ ለመጨረሻው ዙር የደረሰው ጠንካራዋን እና እአአ በ2010 እና 2018 በዓለም ዋንጫው ተሳታፊ የነበረችውን ደቡብ አፍሪካን 3 ለ1 በሆነ ድምር ውጤት በመርታት ነው፡፡
ብርሃን
ፈይሳ
አዲስ ዘመን  ግንቦት 12/2014
የወቅቱ የረጅም ርቀት ድንቅ አትሌት ለተሰንበት ግደይ ስኬታማ ጊዜን እያሳለፈችበት ከሚገኘው የረጅም ርቀት ውድድሮች በቅርቡ ፊቷን አዙራ ወደ ማራቶን ለማተኮር እንዳሰበች ፍንጭ ሰጥታለች። ለዚህም በቀጣዩ ሐምሌ የመጀመሪያ የማራቶን ውድድሯን ለማድረግ የስፔኗን ከተማ ቫሌንሲያን ምርጫዋ እንዳደረገች ታውቋል።
አርባ ሁለተኛው የቫሌንሲያ ማራቶን ከወራት በኋላ ሲካሄድ የአለማችን የረጅም ርቀት ኮከብ የሆነችው ኢትዮጵያዊት አትሌት ለተሰንበት በአርባ ሁለት ኪሎ ሜትር የመጀመሪያ ውድድሯን በሩጫዋ ከተማ ቫሌንሲያ ለማድረግ የወሰነችው ካለምክኒያት አይደለም። ቫሌንሲያ የሩጫ ከተማ ብቻ ሳትሆን የተለያዩ የዓለም ክብረወሰኖች ከቅርብ አመታት ወዲህ የሚሰበርባት ሆናለች። በተለይም ይህች ከተማ ለለተሰንበት የተለየ ቦታ አላት። ለተሰንበት ባለፉት ጥቂት አመታት የዓለማችንን ታላላቅ አራት ክብረወሰኖች በማሻሻል አስደናቂ ብቃቷን ስታሳይ ሁለቱን ማሳካት የቻለችው በቫሌንሲያ ከተማ ነው።
የ2022 የዓለም ትልቁ አትሌቲክስ ቻምፒዮና በአሜሪካ ፖርትላንድ ኦሪገን ከጥቂት ወራት በኋላ እንደሚካሄድ ይታወቃል። የዓለማችን ድንቅ ድንቅ አትሌቶች ለራሳቸው ዝናና ስኬት እንዲሁም ለአገራቸው ክብር እልህ አስጨራሽ ተጋድሎ በሚያደርጉበት የዓለም አትሌቲክስ ቻምፒዮና ለተሰንበትም በአስር ሺ ሜትር እንደምትወዳደር ይጠበቃል። ከዓለም ቻምፒዮናው ጥቂት ወራት በኋላ ግን በረጅም ርቀት ጣፋጭ ድሎችን በተቀዳጀችባት ቫሌንሲያ ከተማ በማራቶን ተጨማሪ ስኬት ለመጎናጸፍ እንደምትዘጋጅ የውድድሩ አዘጋጆች ማረጋገጣቸውን ሰሞኑን አሳውቀዋል።
“የመጀመሪያ የማራቶን ውድድሬን በቫሌንሲያ እንደማደርግ ስገልጽ በደስታ ነው፣ ከቫሌንሲያ ጋር የተለየ ግንኙነት አለኝ፣ 2020 ላይ የ5ሺ ሜትር ክብረወሰንን፣ 2021 ላይ ደግሞ የግማሽ ማራቶን ክብረወሰንን በቫሌንሲያ በማሻሻል ልዩ ትዝታ አለኝ፣ በመጪው የቫሌንሲያ ማራቶንም ድንቅ ጊዜ እንደማሳልፍ ተስፋ አለኝ” በማለት ለተሰንበት መናገሯን አትሌቲክስ ዊክሊ ጽፏል።
የውድድሩ አዘጋጆች በበኩላቸው “የዓለማችን ድንቅ አትሌት ከሆኑት አንዷ ለተሰንበት ግደይ በቫሌንሲያ ማራቶን እንደምትሳተፍ ማረጋገጧ ከተማችንን የዓለማችን የሩጫ መዲና ለማድረግ እያሳየነው ያለውን ትጋት ያረጋግጣል፣ብዙ የዓለማችን ከተሞች እንደ ለተሰንበት ያሉ ድንቅ አትሌቶች የመጀመሪያ የማራቶን ውድድራቸውን እነሱ ጋር እንዲያደርጉ ፍላጎት አላቸው፣ ለተሰንበት እኛን ምርጫዋ በማድረጓ ኩራት ይሰማናል” በማለት አስተያየታቸውን ሰጥተዋል።
ለተሰንበት ከቫሌንሲያ ጋር የተዋወቀችው 2020 ላይ አስደናቂውን የ5ሺ ሜትር የዓለም ክብረወሰን በማሻሻል ነበር። ይህች ኮከብ አትሌት ለአስራ ሁለት አመታት በሌላኛዋ ኢትዮጵያዊት የረጅም ርቀት ፈርጥ ጥሩነሽ ዲባባ ተይዞ የቆየውን የ5ሺ ሜትር ክብረወሰን 14:06:62 በመሮጥ አሻሽላ ዓለምን አስደምማለች። ከአመት በኋላ ወደ ቫሌንሲያ ተመልሳም 2021 ላይ የመጀመሪያ የግማሽ ማራቶን ውድድሯን በማድረግ 1:02:52 በሆነ ሰዓት የርቀቱን የዓለም ክብረወሰን ጨብጣለች።
ባለፉት ሁለት አመታት አስደናቂ ብቃቷን በተለያዩ የረጅም ርቀት ውድድሮች በማሳየት አራት ታላላቅ ክብረወሰኖችን በእጇ ያስገባችው ለተሰንበት በቫሌንሲያ ካሻሻለቻቸው ሁለት ክብረወሰኖች በተጨማሪ በኔዘርላድስም ትልቅ ስም ያስገኙላትን ሁለት ክብረወሰኖች መስበሯ ይታወቃል። ይህም በ2019 ኒጅመን አስራ አምስት ኪሎ ሜትር የጎዳና ላይ ውድድር የርቀቱን ክብረወሰን 44:20 በሆነ ሰዓት ያሻሻለችበት ነው። ለተሰንበት በ2020 ቶኪዮ ኦሊምፒክ የኢትዮጵያውያን ማጣሪያ ውድድር ሄንግሎ ላይ የሰበረችው የ10ሺ ሜትር ክብረወሰን ግን ከሁሉም የላቀ ነበር። የዚህን ርቀት ክብረወሰን ትውልደ ኢትዮጵያዊቷ የኔዘርላንድስ አትሌት ሲፈን ሃሰን በእጇ አስገብታ አርባ ስምንት ሰዓት ሳይሞላው ለተሰንበት በሄንግሎው የማጣሪያ ውድድር 29:01:03 በሆነ ሰዓት የግሏ ማድረግ የቻለችበት አጋጣሚ ያልተጠበቀና ብዙዎችን ያስደመመ ታሪክ ሆኖ ይታወሳል።
ለተሰንበት እነዚህን ታላላቅ ክብረወሰኖች እጇ ባስገባችበት የውድድር አመት በቶኪዮ 2020 ኦሊምፒክ በተለይም በ10 ሺ ሜትር ከፍተኛ የአሸናፊነት ግምት ተሰጥቷት የነበረ ቢሆንም አስራ ዘጠኝ ዙሮችን ለብቻዋ እየመራች የሚያግዛት ሌላ ኢትዮጵያዊ አትሌት ባለማግኘቷ የወርቅና የብር ሜዳሊያውን በትውልደ ኢትዮጵያውያኑ የኔዘርላንድስና የባህሬን አትሌቶች ሲፈን ሃሰንና ቃልኪዳን ገዛኸኝ ተነጥቃ የነሐስ ሜዳሊያ ማጥለቋ ይታወሳል።
ቦጋለ አበበ
አዲስ ዘመን  ግንቦት 10/2014

በኦሊምፒክ፣ በዓለም አትሌቲክስ ሻምፒዮና እና ሌሎች ውድድሮች ላይ የሃገራቸውን መልካም ገጽታ የገነቡ ድንቅ አትሌቶች የጀርባ አጥንትና የውድድር መሐንዲሶች አሰልጣኞቻቸው ናቸው። ኢትዮጵያ ደግሞ ምርጥና ዓለምን ያስደመመ ብቃት ያሳዩ አትሌቶችን ብቻ ሳይሆን፣ በልምድና በእውቀት አንቱ የተሰኙ አሰልጣኞችንም ማፍራት የቻለች ሃገር ናት።
በመላው ዓለም አድናቆትና ከበሬታን ካገኙ ኢትዮጵያውያን የአትሌቲክስ አሰልጣኞች መካከል ደግሞ ዶክተር ወልደመስቀል ኮስትሬ ከቀዳሚዎቹ መካከል ይሰለፋሉ። እኚህ ታላቅ አሰልጣኝ ከዚህ ዓለም በሞት የተለዩት ግንቦት 7 ቀን 2008 ዓ.ም በዛሬው እለት ነው፤ የዛሬው የአዲስ ዘመን ስፖርት ማህደርም እኚህን ታላቅ የአትሌቲክስ ባለውለታ ሊያስታውስ ወዷል።
አሰልጣኝ ወልደመስቀል ኮስትሬ በ1939 ዓም በሰሜን ሸዋ ተጉለትና ቡልጋ አውራጃ ልዩ ስሙ ወንፈስ በተባለ ስፍራ ከአባታቸው አቶ ኮስትሬ ሰበሬ እና ከእናታቸው ወይዘሮ እናትገብርኤል ደስታ መወለዳቸውን በሕይወት ታሪካቸው ላይ ተሰንዷል። በትውልድ ስፍራቸው የቤተክህነት ትምህርት ከተከታተሉ በኋላ ወደ አዲስ አበባ በመምጣት በተለያዩ ትምህርት ቤቶች በቀንና ማታ መርሐ ግብር ዘመናዊ ትምህርታቸውን ተከታትለዋል። ከትምህርት ጎን ለጎን በስፖርታዊ እንቅስቃሴ ተሳታፊ የነበሩት የያኔው ታዳጊ ወልደመስቀል ከእግር ኳስ በተጨማሪ በ400፣ 800 እና 1ሺ500 ሜትር ውድድሮች ተካፋይ ነበሩ።
የስፖርት ፍቅር የሰረጸባቸው አሰልጣኙ በስፖርቱ ትምህርትም ገፍተው በመቀጠል ከመምህራን ማሰልጠኛ በስፖርት መምህርነት ተመርቀዋል። በመምህርነት ሙያ ላይ እያሉም ከሃንጋሪ ነጻ የትምህርት እድል በማግኘታቸው ወደዚያው አቅንተው በአካዳሚክስ ሳይንስ በምርምርና ጥናት የዶክትሬት ዲግሪያቸውን አግኝተዋል።
ወደ ሃገራቸው ተመልሰውም በኮተቤ መምህራን ኮሌጅ እንዲሁም በወቅቱ በነበረው የአካል ማሰልጠኛና ስፖርት ኮሚሽን ሠርተዋል። የአትሌቲክስ ብሔራዊ ቡድን ረዳት አሰልጣኝ በመሆን የሚወዱትን ስፖርት በ1970ዎቹ የተቀላቀሉት አሰልጣኙ፣ ስማቸውን ከመቃብር በላይ ያዋሉ በርካታ ገድሎችን በመፈጸም ሃገራቸውንም ጭምር አኩርተዋል።
አሰልጣኝ ንጉሴ ሮባን ተክተው ለሶስት አሥርት ዓመታት የኢትዮጵያ አትሌቲክስ ቡድን አሰልጣኝ በመሆን ያገለገሉት አሰልጣኙ፤ በዓለም አደባባይ ማንጸባረቅ የቻሉትን ሻለቃ ኃይሌ ገብረስላሴ፣ ኮሎኔል ደራርቱ ቱሉ፣ ስለሺ ስህን፣ ቀነኒሳ በቀለ፣ ታሪኩ በቀለ፣ ገብረእግዚአብሄር ገብረማርያም እና ጥሩነሽ ዲባባን የመሳሰሉ አትሌቶች አፍርተዋል።
ከውጤታማነታቸው ባለፈ በአሰልጣኝነት ዘመናቸው በተለይ የሚታወቁት በስነምግባር የታነጹ አትሌቶችን በማውጣት ነው። በሙኒክ ኦሊምፒክ በረዳትነት እንዲሁም በአምስት ኦሊምፒኮች በዋና አሰልጣኝነት (ባርሴሎና፣ አትላንታ፣ ሲድኒ፣ አቴንስ እና ቤጂንግ) ኦሊምፒኮች የኢትዮጵያን ብሔራዊ ቡድን መርተዋል።
ኢትዮጵያ በታሪኳ ካስመዘገበቻቸው 58 ሜዳሊያዎች ውስጥ 28ቱን (13 የወርቅ፣ 6የብር እና 9 የነሐስ ሜዳሊያዎች) ማስመዝገብ የተቻለው በእሳቸው የአሰልጣኝነት ዘመን ነው። በኢትዮጵያ ኦሊምፒክ ተሳትፎ ታሪክ ትልቁ የሜዳሊያ ቁጥር በተመዘገበበት የሲድኒ ኦሊምፒክ (4የወርቅ፣ 6 የብር እና 8 የነሃስ በጥቅሉ 8 ሜዳሊያዎች) ድል ላይም አሰልጣኙ ከፍተኛ ሚና በታሪክ ይዘከራል።
አሰልጣኝ ወልደመስቀል በስምንት የዓለም አትሌቲክስ ሻምፒዮናዎች ላይም በዋና አሰልጣኝነት ተሳትፈዋል። በተለይ የሚታወቁትና በአትሌቲክስ ስፖርት ቤተሰቡ ዘንድ አክብሮትን ያገኙት ደግሞ ኢትዮጵያ በተለይም በምትታወቅበት የ5ሺ እና 10ሺ ሜትር አትሌቶችን ለውጤት በማብቃታቸው ነው።
‹‹የኢትዮጵያ አትሌቲክስ አርክቴክት›› የሚሰኙት እኚህ ታላቅ አሰልጣኝ ታላቅነታቸውን የሚመሰክሩት ኢትዮጵያውያን እና አፍሪካውያን ብቻ አይደሉም፤ መላው ዓለምም ነው። ለዚህም ማሳያ የሚሆነው ደግሞ እአአ በ2006 በዓለም አቀፍ ደረጃ ያገኙት የዓመቱ ምርጥ አሰልጣኝነት ሽልማት ነው። በዓለም አትሌቲክስ የሚዘጋጀውን ይህንን ሽልማት በመቀዳጀት ብቸኛው ኢትዮጵያዊ አሰልጣኝም ናቸው።
አሰልጣኝ ወልደመስቀል ኮስትሬ ከ1970ዎቹ አንስቶ ለኢትዮጵያ ታላቅ ክብርን ባጎናጸፈው የአትሌቲክስ ስፖርት በዋና አሰልጣኝነት እስከ 2008ዓ.ም አገልግለዋል። አሰልጣኙ በደረሰባቸው የመኪና አደጋ ለረጅም ጊዜ በውጪ እና በሃገር ውስጥ በሕክምና ሲረዱ ቆይተው፣ በዛሬው ዕለት ግንቦት 07 ቀን 2008 ዓ.ም ከዚህ ዓለም በሞት ተለይተዋል። የቀብር ሥነሥርዓታቸውም አትሌቶች፣ የስፖርቱ ባለሙያዎች፣ የመንግሥት ባለስልጣናት እንዲሁም የስፖርቱ ወዳጆች በተገኙበት በቅድስት ስላሴ ካቴድራል ተፈጽሟል።
ብርሃን ፈይሳ
አዲስ ዘመን ግንቦት 7 ቀን 2014 ዓ.ም
የምሥራቅና መካከለኛው አፍሪካ አገራት የእግር ኳስ ውድድር (ሴካፋ) ከቀናት በኋላ በኡጋንዳ አዘጋጅነት እንደሚካሄድ ይታወቃል። በዚህ ውድድር ተካፋይ የሚሆነው የኢትዮጵያ ሴቶች ብሔራዊ ቡድን (ሉሲዎቹ) በአሰልጣኝ ፍሬው ኃይለገብርኤል እየተመራ እንደሚወዳደር የኢትዮጵያ እግር ኳስ ፌዴሬሽን አስታውቋል።
የዘንድሮው የሴካፋ ውድድር ከግንቦት 14-28/2014ዓ.ም እንደሚካሄድ ቢገለፅም፣ ውድድሩ የሚካሄድበት ቀን ሊቀየር ይችላል። ንጄሩ በተባለችው ከተማ ውድድሩ ሲካሄድ ስምንት አገራት ተሳታፊ መሆናቸውን አረጋግጠዋል። እነዚህ አገራት በሁለት ተከፍለው የሚጫወቱበት የምድብ ድልድልም ተደርጓል። በዚህም መሠረት ከተሳታፊዎቹ መካከል የኢትዮጵያ ሴቶች ብሔራዊ ቡድን (ሉሲዎቹ) በምድብ ሁለት መደልደላቸውን የኢትዮጵያ እግር ኳስ ፌዴሬሽን አስታውቋል። በምድብ ድልድሉ የዕጣ ማውጣት ሥነሥርዓት ላይም በመጀመሪያው ምድብ፤ አዘጋጇ ኡጋንዳ፣ ብሩንዲ፣ ሩዋንዳ እና ጅቡቲ መደልደላቸው ታውቋል። በሁለተኛው ምድብ ደግሞ ኢትዮጵያ፣ ታንዛኒያ፣ ዛንዚባር እና ደቡብ ሱዳን ይገኛሉ።
የኢትዮጵያ ሴቶች ብሔራዊ ቡድን (ሉሲዎቹ) በውድድሩ በአዲሱ አሰልጣኝ ፍሬው የሚመሩም ይሆናል። የኢትዮጵያ እግር ኳስ ፌዴሬሽን እንዳስታወቀው ከ20 ዓመት በታች የሴቶች ብሔራዊ ቡድን አሰልጣኝ የነበረው ፍሬው ኃይለገብርኤል ዋናውን የሴቶች ቡድን ሉሲዎቹን በዋና አሰልጣኝነት ለመምራት ስምምነት ላይ ደርሷል። የኢትዮጵያ እግር ኳስ ፌዴሬሽን ሥራ አስፈጻሚ ኮሚቴ አባላት ባደረጉት ስብሰባ አሰልጣኙ የቡድኑን አሰልጣኝነት በኃላፊነት ተረክቦ ለሴካፋው ውድድር እንዲያዘጋጅ ውሳኔ ላይ ደርሷል።
አሰልጣኝ ፍሬው ኃይለገብርኤል የኢትዮጵያ ከ20 ዓመት በታች ሴቶች ብሔራዊ ቡድንን በማሰልጠን ስኬታማ ጊዜን ማሳለፉ የሚዘነጋ አይደለም። ከቡድኑ ጋር የሁለት ዓመታት ቆይታ የነበረው አሰልጣኙ ኢትዮጵያ ከ20 ዓመት በታች የሴካፋ ቻምፒዮን እንድትሆን አድርጓል። ይህንን ተከትሎም ኢትዮጵያ በኮስታሪካ በሚደረገው የዓለም ዋንጫ ማጣሪያ በቀጥታ ተሳታፊ ልትሆን ችላለች። በማጣሪያውም እስከመጨረሻው ዙር ከደረሱ አራት ቡድኖች መካከል አንዱ ነበር።
ቡድኑ በዓለም ዋንጫው ባይሳተፍም ተስፋ ሰጪ የሆነ ጠንካራ ቡድን በመመስረት ረገድ አሰልጣኙ ትልቅ ሚና ነበረው። በመሆኑም በሴካፋ የሚሳተፈውን ቡድን ውጤታማ እንዲሆን ተጨማሪ ኃላፊነት ለአሰልጣኙ መስጠቱን ፌዴሬሽኑ ገልጿል።
ብርሃን ፈይሳ
አዲስ ዘመን  ግንቦት 6/2014
በአፍሪካ ትልቁ የእግር ኳስ መድረክ «የአፍሪካ ዋንጫ» በውጭ አገራት ታላላቅ ሊጎች የሚጫወቱ ኮከቦች እንጂ በየአገራቸው ሊጎች የሚጫወቱ ተጫዋቾች በአሰልጣኞች ዘንድ ቅድሚያ ተሰቷቸው በብዛት ሲመረጡ አይስተዋልም። በዚህም በአገራቸው ሊጎች የሚጫወቱ ኮከቦች በውጭ ሊጎች በሚጫወቱት ተውጠው የመታየት እድላቸው እንደጠበበ ብዙዎች ይስማማሉ። ለዚህም የአፍሪካን እግር ኳስ በበላይነት የሚመራው ካፍ በአገራቸው ሊጎች ብቻ የሚጫወቱ ተጫዋቾች የራሳቸው የአፍሪካ ዋንጫ ሊኖራቸው እንደሚገባ በማመን የአፍሪካ አገራት ቻምፒዮና(ቻን) የሚባለውን ውድድር እንደ ዋናው የአፍሪካ ዋንጫ በየሁለት አመቱ ማዘጋጀት ከጀመረ አመታት ተቆጥረዋል።
በቀጣዩ ጥር በአልጄሪያ ሊካሄድ ቀጠሮ የተያዘለት የ2023 የቻን ዋንጫ በአስራ ስድስት አገራት መካከል እንደሚካሄድ ቢታወቅም የተሳታፊ አገራት ቁጥር ወደ አስራ ስምንት ማደጉን የውድድሩ አዘጋጅ አገር አልጄሪያ ሰሞኑን ማስታወቋን የኦል አፍሪካ ዶት ኮም ዘገባ ያመለክታል።
የአልጄሪያ እግር ኳስ ማህበር ከቀናት በፊት በማህበራዊ ትስስር ገጹ እንዳሳወቀው በመጪው የቻን ዋንጫ አስራ ስምንት አገራት እንዲሳተፉ ስምምነት ላይ ተደርሷል። የተሳታፊ አገራትን ቁጥር በሁለት ለማሳደግ ውሳኔ ላይ የተደረሰው የአልጄሪያ እግር ኳስ ማህበር ፕሬዚዳንት አምራ ቻራፍ ኤዲን፣ የካፍ ምክትል ፕሬዚዳንትና የቻን ውድድር ኮሚሽን ሊቀመንበር ሴይዶ ቦንቦ ኖያ እንዲሁም የካፍ ዋና ጸሐፊ ቬሮን ሞሴንጎ ሰሞኑን በቪዲዮ ኮንፈረንስ ውይይት ካደረጉ በኋላ ነው።
ውይይቱን ያደረጉት የሥራ ኃላፊዎች የተሳታፊ አገራት ቁጥርን በተመለከተ በካፍ አንቀጽ ሰባ የተቀመጠውን ሕግ በማሻሻል አስራ ስምንት አገራት በአልጄሪያው የ2023 የቻን ዋንጫ እንዲሳተፉ ተደርጓል። በዚህም በውድድሩ አስራ ስምንቱ ተሳታፊ አገራት በአምስት ምድብ ተከፍለው የሚጫወቱ ይሆናል።
አስራ ስምንቱ አገራት በሚሳተፉበት የቻን ውድድር አዲስ ይዘት ከአምስቱ ምድብ በሦስቱ ምድቦች አራት አራት አገራት የሚፋለሙ ሲሆን፣ በሁለቱ ቀሪ ምድቦች ሦስት ሦስት አገራት የሚፋለሙ ይሆናል። ይህንንም የአልጄሪያ እግር ኳስ ማህበር ባለፈው ረቡእ ባወጣው መግለጫ ጠቁሟል። በአዲሱ የውድድር ሕግ አራት አራት አገራት ከሚፋለሙበት የመጀመሪያ ምድብ ሁለት ሁለት አገራት ወደ ሩብ ፍጻሜ ሲያልፉ ሦስት ሦስት አገራት ከሚፋለሙበት ሁለቱ ምድብ አንድ አንድ አገር ብቻ ቀጣዩን ዙር ይቀላቀላል።
ከቀጣዩ የቻን ዋንጫ ጀምሮ የተሳታፊ አገራት ቁጥር በሁለት በማደጉ የትኛው የአፍሪካ ዞን ተጠቃሚ ሊሆን እንደሚችል የተጠቀሰ ነገር የለም። ይሁን እንጂ በአልጄሪያው ውድድር ለመሳተፍ አርባ ሰባት አገራት በተለያዩ ዞኖች ተከፍለው የማጣሪያ ጨዋታዎችን እንደሚያካሂዱ ይታወቃል።
በዋናው የአፍሪካ ዋንጫም ይሁን በቻን ውድድር ላይ ለመሳተፍ ደካማው የአፍሪካ ዞን የምሥራቅ አፍሪካ መሆኑ ይታወቃል። ከዚህ ዞን በነዚህ ውድድሮች የሚሳተፉ አገራት ቁጥርም ዝቅተኛ ነው። በዚህም ካፍ በቻን ተሳታፊ አገራት ቁጥር መጨመር የምሥራቅ አፍሪካን እግር ኳስ ለማነቃቃት ተጠቃሚ ሊያደርግ ወይም ኮታውን ከፍ ሊያደርግ እንደሚችል የተለያዩ መላ ምቶች እየተሰጡ ነው።
የውድድሩ ሃሳብ ከአስራ አምስት አመት በፊት በካፍ የተጠነሰሰ ሲሆን እኤአ 2009 ላይ የመጀመሪያው ውድድር በኮትዲቯር አስተናጋጅነት ሊካሄድ ችሏል። የመጀመሪያው ውድድር በስምንት አገራት መካከል ቢካሄድም የተለያዩ የአፍሪካ አገራት የመሳተፍ ፍላጎታቸው በመጨመሩ በሁለተኛው ውድድር በቀጥታ ወደ አስራ ስድስት ሊያድግ ችሏል። ዲሞክራቲክ ሪፐብሊክ ኮንጎና ሞሮኮ ይህን ዋንጫ ሁለት ሁለት ጊዜ በማንሳት ስኬታማ ሆነው የሚጠቀሱ ሲሆን ሊቢያና ቱኒዚያ አንድ አንድ ጊዜ የዋንጫው ባለቤት በመሆን ታሪክ አላቸው።
በቀጣዩ አመት በአልጄሪያ የሚካሄደው የቻን ዋንጫ በኮቪድ-19 ወረርሽኝ ምክንያት ቀድሞ ሊካሄድ ከነበረበት ጊዜ ተራሞ የሚካሄድ ሲሆን፣ አልጄሪያ ውድድሩን ለማስተናገድ በይፋ ኃላፊነቱን የወሰደችው በ2018 እንደነበር ይታወሳል። ሰሜን አፍሪካዊቷ አገር አልጄሪያ ይህን በአፍሪካ ሁለተኛውን ትልቅ የእግር ኳስ ውድድር በአራት የተለያዩ ስቴድየሞቿ ለማስተናገድ ዝግጅቷን ከጀመረች ቆይታለች።
ውድድሩን የሚያስተናግዱት ስቴድየሞችም በመዲናዋ አልጄርስ፣ በኦራን ከተማ የሚገኘው ኦሊምፒክ ስቴድየም፣በአናባ የሚገኘው ቻሂድ እንዲሁም በሃምሎይ የሚገኘው ኮንስታንቲን ስቴድየሞች ውድድሩን ለማስተናገድ ተመርጠዋል።
ቦጋለ አበበ
አዲስ ዘመን  ግንቦት 5/2014
የኢትዮጵያ ወጣቶች ኦሊምፒክ ለመጀመሪያ ጊዜ በሐዋሳ ከተማ እንደሚካሄድ ከተነገረ ቆይቷል፡፡ ኦሊምፒኩ ይካሄዳል ተብሎ ከታሰበበት ጊዜ ቢዘገይም በቅርቡ እንደሚካሄድ ግን ተጠቁሟል። ለዚህም ክልሎችና ከተማ አስተዳደሮች የሚወክሏቸውን ወጣት ስፖርተኞች ለመምረጥ የየራሳቸውን ውድድር ማድረግ ጀምረዋል።
ኦሮሚያ ክልል የኦሮሚያ ወጣቶች ኦሊምፒክን በሻሸመኔ ከተማ ከትናንት በስቲያ ማካሄድ በመጀመር ቀዳሚ ሆኗል። ክልሉ በኢትዮጵያ ወጣቶች ኦሊምፒክ የሚሳተፉ ስፖርተኞቹን ውጤታማ ለማድረግ ከወዲሁ ዝግጅቶችን እንደጀመረም ታውቋል።
የኦሮሚያ ክልል ወጣቶችና ስፖርት ቢሮ ምክትል ኃላፊ ከድር እንዳልካቸው ለአዲስ ዘመን እንደተናገሩት፣ የኦሮሚያ ወጣቶች ኦሊምፒክ እየተካሄደ የሚገኘው በኢትዮጵያ ወጣቶች ኦሊምፒክ ክልሉን ጠንካራ ተፎካካሪና ውጤታማ ከማድረግ ባሻገር ወጣት ስፖርተኞች በአፍሪካ ወጣቶች ኦሊምፒክ የሚሳተፉበትን እድል እንዲያገኙ ነው።
ይህ የወጣቶች ኦሊምፒክ በአገር አቀፍ ደረጃም ከትምህርት ቤቶች ጀምሮ በታዳጊና ወጣቶች ላይ በመሥራት ተተኪና ስኬታማ ስፖርተኞችን የማፍራት ጥረት አንዱ አካል መሆኑን ምክትል ኃላፊው ገልጸዋል።
“ታዳጊ ወጣቶች ላይ ካልተሠራ እንደ ሃገር በዓለም አቀፍ ውድድሮች ስኬታማ ስፖርተኞችን ማፍራት ይከብዳል” ያሉት አቶ ከድር፣ ይህንኑ ታሳቢ በማድረግ የወጣቶች ኦሊምፒክ ውድድርን ማካሄድ እንዳስፈለገ አስረድተዋል። የኦሮሚያ ወጣቶችና ስፖርት ቢሮ ወጣቶች ላይ ትኩረት አድርጎ እየሠራ እንደሚገኝ ጠቅሰው፣ ይህም ተጨባጭ ውጤት እየታየበት መሆኑን ከዚህ ቀደም ክልሉ ያካሄደውን የወጣቶች አትሌቲክስ ሻምፒዮና በምሳሌነት በማንሳት አብራርተዋል። በዚህ የወጣቶች ኦሊምፒክ ውድድርም ክልሉን እንዲሁም ሃገርን ውጤታማ የሚያደርጉ ወጣቶች በብዛት ሊገኙ እንደሚችሉ ያላቸውን እምነት ገልጸዋል።
የኦሮሚያ ወጣቶችና ስፖርት ቢሮ የውድድርና ስልጠና ዳይሬክተር መኮንን በቀለ በበኩላቸው እንዳሉት፣ በኢትዮጵያ ለመጀመሪያ ጊዜ በሚካሄደው የወጣቶች ኦሊምፒክ ላይ ኦሮሚያን ወክለው ውጤታማ የሚሆኑ አትሌቶችን ለመምረጥ ከአስራ ስምንት ዓመት በታች የሆኑ ስፖርተኞች ብቻ በሻሸመኔው ውድድር እየተካፈሉ ይገኛሉ።
ውድድሩ በአፍሪካና በዓለም ወጣቶች ኦሊምፒክም ውጤታማ አትሌቶችን ለማፍራት ወጣት ስፖርተኞችም የእድሉ ተጠቃሚ እንዲሆኑ ታልሞ እየተካሄደም እንደሚገኝ ዳይሬክተሩ ተናግረዋል። ይህ ውድድር በጀት እንደ ልብ በሌለበትና በአጭር ጊዜ ዝግጅት መካሄዱ ፈተና እንደሆነም ጠቅሰው፣ ኢትዮጵያ የአፍሪካን ወጣቶች ኦሊምፒክ የምታዘጋጅ ሃገር በመሆኗ በጥድፊያም ቢሆን ክልሉ የራሱን ውድድር እያደረገ ይገኛል ሲሉ አስረድተዋል።
እንደ ዳይሬክተሩ ገለጻ፤ የኢትዮጵያ ኦሊምፒክ ኮሚቴ ሃገር አቀፉ የወጣቶች ኦሊምፒክ እንደሚካሄድ ባለፈው ዓመት ቢያሳውቅም ሳይካሄድ ዘግይቷል። ኦሊምፒክ ኮሚቴ ቀደም ብሎ ውድድሩ የሚካሄድበትን ትክክለኛ ጊዜ ቢያሳውቅና ክልሎች በቂ ዝግጅት አድርገው ወደ ውድድር ቢገቡ የተሻለ ይሆን ነበር ባለው አጭር ጊዜ የተሻለ ውድድር ለማካሄድ ጥረት እየተደረገ ነው።
በታዳጊና ወጣቶች ውድድሮች ላይ እንደምንጊዜውም የእድሜ ማጭበርበር ጉዳይ ፈተና መሆኑን ጠቅሰው፣ ክልሉ በጤና ምርመራ ወይም በሳይንሳዊ ዘዴ ችግሩን ለመቀነስ ጥረት ማድረጉን ተናግረዋል። ዓለም ይህን ችግር ለመቅረፍ የሚጠቀመው ማግኔቲክ ሪሶናንስ ኢሜጂንግ(ኤም አር አይ) የተባለውን ቴክኖሎጂም ቢሆን ፍጹም እንዳልሆነ አስታውሰው፣ አገርን የሚወክሉ ወጣቶች ወደ ዓለም አቀፍ ውድድሮች ከመሄዳቸው አስቀድሞ የኢትዮጵያ ኦሊምፒክ ኮሚቴም የራሱን የተለያዩ ማጣሪያዎች እንደሚያደርግ ያላቸውን እምነት ገልጸዋል።
የኦሮሚያ ወጣቶች ኦሊምፒክ ለአስር ተከታታይ ቀናት በተለያዩ አስራ አምስት የስፖርት አይነቶች የሚካሄድ ሲሆን፣ ከክልሉ የተውጣጡ ከሰላሳ በላይ ዞኖችና ከተማ አስተዳደሮች እየተሳተፉበት ይገኛሉ። ውድድሩ በደማቅ የተሳታፊዎች የሰልፍ ትርኢት ከተጀመረ በኋላ ባለ ሜዳው ሻሸመኔ ከተማና ባቱ ከተማ የመክፈቻ የእግር ኳስ ፍልሚያ አካሂደዋል። በዚህም ሻሸመኔ ከተማ ከመመራት ተነስቶ በጨዋታ የበላይነት ከነበረው እንግዳው ቡድን ጋር ሁለት ለሁለት በሆነ አቻ ውጤት ተለያይቷል። በእለቱ የወንዶች አስር ሺ ሜትር የአትሌቲክስ ውድድርም ፍጻሜ አግኝቷል።
ቦጋለ አበበ
አዲስ ዘመን ግንቦት 4 ቀን 2014 ዓ.ም
ለ34ኛው የአፍሪካ ዋንጫ ማጣሪያ ጨዋታዎች የስታዲየሞችን ደረጃ እየገመገመ የሚገኘው የአፍሪካ እግር ኳስ ማህበራት ኮንፌዴሬሽን/ ካፍ/ የባህር ዳር ስታዲየምን በድጋሚ ገምግሞ ስታዲየሙ ጨዋታዎችን የማስተናገድ አቅም ላይ አለመድረሱን መግለጹን የኢትዮጵያ እግር ኳስ ፌዴሬሽን አስታወቀ። ኢትዮጵያ ይህን ተከትሎ በሜዳዋ ማከናወን ያለባትን የማጣሪያ ጨዋታዎች በሌሎች ሃገራት ሜዳ ላይ የምታከናውን መሆኑን ገለጸ።
በርካታ ስታዲየሞችን በመገንባት ላይ ያለችው ኢትዮጵያ ግንባታቸው በተለያዩ ምክንያቶች ሙሉ ለሙሉ ባለመጠናቀቁ አለም አቀፍ ውድድሮችን የማስተናገድ አቅም ላይ አልደረሱም። በመሆኑም የአፍሪካ እግር ኳስን የሚመራው አካል /ካፍ/ ለባህርዳር ስታዲየም ጊዜያዊ ፈቃድ በመስጠት ውድድሮች ሲደረጉበት መቆየቱም ይታወሳል። በዚህም ስታዲየሞቹ መሟላት ያለባቸውን እንዲሟሉ ግንባታና እድሳት ላይ ያሉትም በሂደት እንዲጠናቀቁ እድል መገኘቱም ይታወቃል።
ይሁንና እድሳቶቹ እሱ ባስቀመጠው መስፈርት መሰረት እየተፈጸሙ አለመሆናቸውን ካፍ በመጥቀስም በጥቅምት ወር/2014ዓ.ም መስፈርቶቹ እስኪሟሉ ድረስ ኢትዮጵያ በሜዳዋ የምታደርጋቸው ጨዋታዎችን በገለልተኛ ሀገር እንድታከናውን ወስኖ በዚሁ ሲሰራ ቆይቷል። በዚህም መሰረት ከዚህ ቀደም ጨዋታዎች ሲደረጉበት የቆየው የባህርዳር ስታዲየም የተለያዩ ማሻሻያዎችን በማድረግ በድጋሚ ወደ ውድድር እንዲገባ ለማድረግ ሲሞከር ቆይቷል። ከእገዳው በኋላም በአማራ ክልልላዊ መንግሥት የባህር ዳር ስታዲየምን በማሻሻል ውድድር የማስተናገድ ፈቃዱን መልሶ እንዲያገኝ ከፍተኛ ጥረት ሲያደርግ መቆየቱን ፌዴሬሽኑ ጠቁሞ ነበር።
ከመጫወቻ ሜዳ፣ የመገናኛ ብዙሃን ክፍል፣ የቪአይፒ፣ የተመልካች ፋሲሊቲ፣ የህክምና ክፍል እና ተያያዥ ግብዓቶች የተሰሩ ማሻሻያዎች ያሉቡት ሁኔታ በቅርቡ በካፍ በተወከለ የባለሙያዎች ቡድን ምልከታ ተደርጎበታል። ምልከታውን ተከትሎም ኢትዮጵያ ከግብጽ ጋር የምታደርገውን የአፍሪካ ዋንጫ ማጣሪያ ሁለተኛ ጨዋታን ጨምሮ በቀጣይ በሜዳዋ የምታደርጋቸው ዓለም አቀፍ ጨዋታዎችን እንድታከናውን የሚያስችላት ግብረመልስ ሲጠበቅ ቆይቷል።
ካፍ ለኢትዮጵያ እግር ኳስ ፌዴሬሽን በላከው ሰባት ገጽ ያለው ሪፖርት ኢትዮጵያ የማጣሪያ ጨዋታዎችን በሜዳዋ የማስተናገድ አቅም እንደሌላት ማስታወቁን የኢትዮጵያ እግር ኳስ ፌዴሬሽን ገልጿል። በቀጣይ የሚካሄዱ ጨዋታዎችም በየትኞቹ ሃገራት ሜዳዎች ለማድረግ እንደታቀደ እስከ ግንቦት 4 ድረስ እንዲያሳውቅም መጠየቁን አስታውቋል። በመሆኑም በቀጣዩ ዓመት ለሚካሄደው የአፍሪካ ዋንጫ የሚደረጉት የማጣሪያ ጨዋታዎች በሌሎች ሃገራት ሜዳ ላይ የምታከናውን መሆኑን ፌዴሬ ሽኑ አረጋግጧል።
ሃገሪቷ በማጣሪያው የምድብ ድልድል በምድብ አራት ከግብጽ፣ጊኒ እና ማላዊ ጋር መደልደሏ ይታወቃል። እነዚህ ጨዋታዎች በደርሶ መልስ የሚካሄዱ ሲሆን፤ የኢትዮጵያ ብሄራዊ ቡድን ሶስቱን የመልስ ጨዋታዎች በተለዋጭ ሜዳዎች ላይ የሚያደርግ ይሆናል።
በቀጣይ ሊደረጉ ስለሚገቡና ከፍተኛ ገንዘብ በማውጣት መሟላት ስለሚገባቸው መስፈርቶችም ካፍ በላከው ሪፖርት ተጠቁሟል። በዚህም መሰረት የመጫወቻ ሜዳውን በሚመለከት ሳሩ በአዲስ እንዲተካና በዘርፉ በሚሰራ አካል እንክብካቤ እንዲደረግለት፣ ተንቀሳቃሽ ግቦች እንዲኖሩት፣ የጨዋታ አመራሮች እና የአሰልጣኞች ስፍራ አለም አቀፍ ደረጃን ያማከለ እንዲሆን እንዲሁም የምሽት መብራትን የሚያካትቱ ስራዎች እንዲከናወኑ ድምዳሜ ላይ መድረሱ ታውቋል።
የመልበሻ ክፍልን በሚመለከትም የካፍን መስፈርት እንደማያሟላ ሪፖርቱ አመልክቶ፣ ሙሉ ለሙሉ እንዲቀየር፣ የማሟሟቂያ ክፍሉ በሰው ሰራሽ ሳር እንዲተካ፣ የካፍ ቢሮ እንዲታደስ እንዲሁም የኳስ አቀባዮችና ባንዲራ የሚይዙ ታዳጊዎች ክፍል እንዲዘጋጅም በሪፖርቱ ተመላክቷል። ከህክምና ክፍል ጋር በተያያዘም አስፈላጊ የሆኑ 23 ቁሳቁሶች እንዲሟሉ፣ የአበረታች ንጥረነገሮች መቆጣጠሪያ ክፍል ከመልበሻው አቅራቢያ እንዲሆንና አስፈላጊ ሁኔታዎች እንዲሟሉም ካፍ አሳስቧል።
ተመልካቾችን በሚመለከትም ጣሪያ፣ ወንበር፣ የመዝናኛ፣ የደህንነትና የመቆጣጠሪያ፣ የመጀመሪያ ደረጃ የህክምና መስጫ፣ ግዙፍ ስክሪን እንዲሁም ለአካል ጉዳተኞች አመቺ ሆኖ መዘጋጀት እንዳለበት ተገልጿል። የክብር እንግዶች ክፍልም ምቾት ባለው ሁኔታ እንዲዘጋጅ እንዲሁም የመገናኛ ብዙሃን ባለሙያዎች ክፍል አስፈላጊ የሆኑ መሳሪያዎች እንዲሟሉ እና ጋዜጣዊ መግለጫ የሚሰጥባቸው ስፍራዎች መካተትም እንዳለባቸውም ተጠቁሟል።
የልምምድ ሜዳውም መብራት እና ቢያንስ አንድ ቡድን ማስተናገድ የሚችል ክፍል ያለው እንዲሆን፣ የአንቡላንስ አቅርቦት እንዲሁም ደህንነቱ የተጠበቀ መግቢያና መውጫ እንዲኖረውም ተመላክቷል።
በሪፖርቱ የባህርዳር ስታዲየም ለሆቴል እና ሆስፒታል ያለው ቅርበት በመስፈርቱ መሰረት በቂ መሆኑም ተጠቁሟል። የኢትዮጵያ እግር ኳስ ፌዴሬሽንም የአማራ ክልል መንግሥት ስታዲየሙ መስፈርቶችን እንዲያሟላ ሲያደርግ ለቆየው ከፍተኛ ጥረት ምስጋናውን አቅርቦ፤ በቀጣይም የኢትዮጵያ ብሄራዊ ቡድን በሃገሩ እንዲጫወት ጥረት ማድረጉን አጠናክሮ እንደሚቀጥል አስታውቋል።
ብርሃን ፈይሳ
አዲስ ዘመን  ግንቦት 3 /2014
ባለፈው ሳምንት መጨረሻ በአውሮፓ ከተሞች የተለያዩ የጎዳና ላይ ሩጫዎች ተካሂደዋል:: በእነዚህ ውድድሮች ላይም ኢትዮጵያውያን አትሌቶች የተለመደ ድንቅ አቋም በማሳየት ድላቸውን አጣጥመዋል::
በፖርቹጋል የተካሄደው የሊዝበን ግማሽ ማራቶን በስፖርት ቤተሰቡ ዘንድ እጅግ ተጠባቂ የነበረ ውድድር ሲሆን፤ እጅግ ፈታኝና እልህ አስጨራሽ በነበረው የሴቶች ግማሽ ማራቶን ኢትዮጵያዊቷ አትሌት አሸናፊ ሆናለች::
በስፖርቱ ወዳጆች ዘንድ ታዋቂና ተመራጭ በሆነው በዚህ የግማሽ ማራቶን ውድድር ከመላው ዓለም የተውጣጡ 35ሺ የሚሆኑ ሯጮች የተካፈሉበት ነበር:: በታዋቂ አትሌቶች መካከል በነበረው ውድድርም በተለይ የሴቶቹ ምድብ ብርቱ አትሌቶችን በማካተቱ ማን አሸናፊ ይሆናል የሚለው ተጠባቂ ነበር::
እስከ ውድድሩ ማብቂያ ማን ያሸንፋል የሚለውን መለየት ባይቻልም በውድድሩ በስተመጨረሻ አካባቢ፤ ኢትዮጵያዊቷ አትሌት ፀሐይ ገመቹ አስደናቂ በሆነ አጨራረስ ተስፈንጥራ በመውጣት የማራቶን ክብረወሰን ባለቤቷን ኬንያዊት አትሌት እጅ አሰጥታለች:: ከባድ በነበረው ፉክክር ኬንያዊቷ ብሪጌድ ኮስጌይ(ከሁለት ወራት በፊት የቶኪዮ ማራቶንን ያሸነፈች) በለመደችው አሸናፊነት ውድድሩን ለማጠናቀቅ ከባድ ፍልሚያ ብታደርግም ፀሐይ ግን በቀላሉ የምትበገር አትሌት ባለመሆኗ በሁለት ሰከንዶች ቀድማ በመግባት ልታሸንፋት ችላለች::
በ5ሺ ሜትር የዓለም ምርጥ አራተኛዋ አትሌት የሆነችው ፀሐይ ፊቷን ከመም ወደ ጎዳና ያዞረች መሆኗ ይታወቃል፤ በዚህም ስኬታማ በመሆን በ1ሰዓት ከ06 ደቂቃ ከ44 ሰከንድ በሆነ ሰዓት ርቀቱን በመሸፈን አሸናፊ ሆናለች:: አትሌቷ ከሩጫው በኋላ በሰጠችው አስተያየትም ‹‹አሸናፊ በመሆኔ እጅግ ደስተኛ ነኝ:: የአየር ሁኔታው ሞቃታማ ነበር፤ ነገር ግን እንደ ኮስጌይ ያለች ጠንካራ አትሌት መርታት በመቻሌ ደስተኛ ነኝ›› ብላለች:: ጎይቶም ገብረሥላሴም ይህን ውድድር ሦስተኛ በመሆን ፈጽማለች::
በሌላኛዋ አውሮፓዊት አገር ስፔን ባርሴሎና በተደረገ ማራቶን በሁለቱም ጾታዎች ኢትዮጵያውያኑ የበላይነቱን ተቆጣጥረውታል፤ የገቡበት ሰዓትም ፈጣን የሚባል ሆኗል:: እ.አ.አ ከ1978 ጀምሮ ሲካሄድ የቆየው ይህ ውድድር ዘንድሮ ለ44ኛ ጊዜ ተካሂዷል::
በዚህ ውድድር በወንዶች በኩል ይሁንልኝ አዳነ ባለ ድል መሆን ችሏል፤ 2ሰዓት ከ05 ደቂቃ ከ53 በሆነ ሰዓት ሩጫውን አጠናቋል:: አትሌቱ ለማራቶን ውድድር አዲስ አይደለም፤ ባለፈው ዓመትም የሊዝበንን ማራቶን ተሳትፎ በሦስተኛነት ያጠናቀቀ ጠንካራ አትሌት ነው::
በዚህ ውድድር ጥቂት ሰከንዶችን ብቻ በመዘግየት በተከታይነት የገባው ሌላኛው ኢትዮጵያዊ አትሌት ገብሩ ረዳኸኝ የገባበት ሰዓት 2ሰዓት ከ05 ደቂቃ ከ58 ሰከንድ ሆኖ ተመዝግቦለታል:: ሌላኛው አትሌት ከበደ ዋሚ ደግሞ አንድ ደቂቃ ዘግይቶ በመግባት ሦስተኛው አትሌት ሊሆን ችሏል::
በዚህ ሩጫ ላይ በሴቶች በኩልም በተመሳሳይ ኢትዮጵያውያን አትሌቶች ከአንድ እስከ አምስት ባለው ደረጃ ተከታትለው በመግባት የቦታውን አሸናፊነት የግላቸው ማድረግ ችለዋል:: በዚህም፤ መሠረት ደቀቦ 2ሰዓት ከ23 ደቂቃ ከ11 ሰከንድ በሆነ ሰዓት ቀዳሚዋ አትሌት ለመሆን ችላለች:: አትሌቷ የገባችበት ይህ ሰዓት ከዚህ ቀደም በዙሪክ ማራቶን ባሸነፈችበት ወቅት ካስመዘገበችው በአራት ደቂቃዎች የዘገየ ቢሆንም በባርሴሎና ማራቶን ግን፤ ባለፈው ዓመት በአገሯ ልጅ ታዱ ተሾመ ከተመዘገበው በ42 ደቂቃዎች የተሻለ ሆኖ ተመዝግቦላታል::
ውድድሩን በሁለተኛነት ያጠናቀቀችው አያንቱ ኩመላ በሁለት ሰከንዶች ዘግይታ ገብታለች፤ ዘነቡ ፈቃዱ ደግሞ እርሷ ከገባች ሰከንዶች በኋላ ሩጫዋን አጠናቃለች:: አትሌት ዘርፌ ልመንህ እና ታደለች በቀለ ደግሞ አራተኛ እና አምስተኛ ሆነዋል::
በቼክ ሪፐብሊክ ዋና ከተማ ፕራጉ በተካሄደው ማራቶንም በተመሳሳይ ኢትዮጵያውያን አትሌቶች የአገራቸውን ስም ማስጠራት ችለዋል:: በሴቶች በኩል በቀለች ቦሬቻ አሸናፊ ስትሆን፤ ስንታየሁ ኃይለሚካኤል ሦስተኛ ደረጃን በመያዝ ውድድሯን አጠናቃለች:: በወንዶች በኩልም ከልክሌ ወልደአረጋይ ኬንያዊውን አትሌት ተከትሎ በመግባት ሁለተኛ ደረጃን ይዟል:: ሌላኛው አትሌት ይታያል ዘሪሁን ደግሞ ሦስተኛ ደረጃን በመያዝ ያጠናቀቀ አትሌት ሆኗል::
ብርሃን ፈይሳ
አዲስ ዘመን  ግንቦት 2/2014
የኢትዮጵያ ስፖርት በሚጠበቀውና በሚፈለገው ልክ ላለማደጉ በርካታ ምክንያቶችን ማንሳት ይቻላል። ከእነዚህ መካከል ግን መንግስታዊ የሆነው የስፖርት ማህበራት አደረጃጀትና አሰራር ቀዳሚው ነው። በመሆኑም የኢፌዴሪ ባህልና ስፖርት ሚኒስቴር የተሰጠውን ኃላፊነት መሰረት በማድረግ ሲሰራበት የቆየውን አገር አቀፍ የስፖርት ማህበራት መመሪያ አሻሽሏል።
ሚኒስቴሩ የፌደራል መንግስት አስፈጻሚ አካላትን ስልጣንና ተግባር ለመወሰን በወጣው አዋጅ ቁጥር 1263/2014 አንቀጽ 37 1/ነ/ በተሰጠው ስልጣን፤ የስፖርት ማህበራቱን መመሪያ የማውጣት፣ የመመዝገብ፣ ድጋፍ የመስጠት ኃላፊነት አለው። በዚህም መሰረት በብሄራዊ የስፖርት ሪፎርሙ እንዲሁም ስለስፖርት ባለሙያዎች በተመላከተው መሰረት መመሪያውን በማሻሻል ወደ ተግባር መቀየሩን አስታውቋል።
ተሻሽሎ የቀረበው ይህ መመሪያ ከመጽደቁ አስቀድሞ በተለያዩ የስፖርት ባለድርሻ አካላት ይፋ በማድረግና በማወያየት በሂደት እንዲዳብር ተደርጎ ነው። የስፖርት ማህበራት ማቋቋሚያ መመሪያ ባለፈው የካቲት ወር መጨረሻ 2014 ዓ.ም ጸድቆ ለሚመለከታቸው አካላት መሰራጨቱንም ሚኒስትሩ በመግለጫው ጠቁሟል።
የስፖርቱን መሰረታዊ ችግር ለመቅረፍ ግማሽ መንገድ ይጓዛል የተባለለት መመሪያው፣ ተፈጻሚ የሚሆነውም በአገር አቀፍ የስፖርት ማህበራት፣ የኢትዮጵያ ኦሊምፒክ ኮሚቴ እና ፓራሊምፒክ ኮሚቴዎች ላይ ነው። የደንቡ አስፈላጊነት፤ በዋናነት ከዚህ ቀደም የስፖርት ማህበራቱ አሰራርና አደረጃጀት ጥያቄ የሚያስነሳ ስለነበረ ነው። በመመሪያው አለመኖር ምክንያትም በምንም ዓይነት ሁኔታ ለሚፈጸም ጥፋት ተጠያቂነት ባለመኖሩ መመሪያው እንዲሻሻል ተደርጓል። መመሪያው ከዓለም አቀፍ ተቋማት ልምድ እንዲሁም ከአገሪቷ ህግ አንጻር ተቀምሮ የተዘጋጀም ነው።
መመሪያው ትኩረቱን ካደረገባቸው ጉዳዮች መካከል አንዱ የፈቃድ አሰጣጥ ሲሆን፤ ሲሰራበት በቆየው ደንብና መመሪያ ውስጥ ያልነበረ አሰራር መሆኑ ታውቋል። ይኸውም የስፖርት ማህበራት እንዲያሟሉ የተቀመጠላቸውን መስፈርቶች በማሟላት ምዝገባ መፈጸም ነው። ከመስፈርቶቹ መካከልም በማህበራቱ ስር የሚገኙ የስፖርት ክለቦች ስያሜ፣ አርማ እና መዝሙሮች ከብሄር፣ ፖለቲካና ሃይማኖት ጋር የተያያዙ እንዳይሆኑ የሚያሳስብ ነው።
የፈቃድ እድሳቱ በየአራት ዓመቱ የሚደረግ ሲሆን፤ በሚቀጥሉት ሶስት ወራት እንዲጠናቀቅም እየተሰራ ይገኛል። ነገር ግን መስፈርቱን ያላሟሉ የስፖርት ማህበራት አራት ዓመት የማደራጃ ጊዜ ይሰጣቸዋል። ይህም ሆኖ መስፈርቱ መሟላት ካልቻለ ግን ማህበራቱ አገር አቀፍ ዕውቅና ማግኘት የማይችሉ በመሆኑ የክልል አሊያም ከተማ አስተዳደር ደረጃ ይቆያሉ።
አገር አቀፍ የስፖርት ማህበራቱ በተሻሻለው መመሪያ መሰረት ከመንግስት የሚያገኙት የፋይናንስ ድጋፍ እንዲሁም የንብረት አጠቃቀም ኦዲት እንደሚደረግም ተመላክቷል። ከአቻ ተቋማት ጋር የሚኖራቸው ዓለም አቀፍ ግንኙነታቸውን እንዲሁም ማህበራቱን የሚመሩት የስራ አስፈጻሚ ኮሚቴ አባላት ስልጣንና የስራ ዘመን ላይም ሊሆኑ ይገባቸዋል ያላቸውን መመሪያው በግልጽ አስቀምጧል።
በአንጻሩ ማህበራቱ ዕውቅና እና እድሳት ሳያደርጉ ውድድሮችን ማካሄድ፣ በስራቸው የሚገኙ ክለቦች ስያሜ፣ አርማ እንዲሁም መዝሙር የብሄር፣ ሃይማኖትና ከሌሎች ፖለቲካዊ ጉዳዮች ነጻ ካልሆነ፣ በስፖርት ስም በሚደረጉ ተገቢ ያልሆኑ የውጪ ጉዞዎች ላይ፣… ክልከላ አድርጓል።
የተሻሻለውን መመሪያ ተከትሎም የኢፌዴሪ ባህልና ቱሪዝም ሚኒስትር ቀጄላ መርዳሳ፤ የተሻሻለ መመሪያ የዓለም አቀፍ ስፖርት ማህበራት ህግ ተግባራዊ እንዲሆን ለማድረግ የተደነገገ መሆኑን ገልጸዋል። የዓለም አቀፉን ኦሊምፒክ ኮሚቴ ጨምሮ ማህበራቱን በሚመጥን ደረጃ የስፖርት አደረጃጀቱ እንዲከናወን የሚያደርግና የተናበበ መሆኑንም ነው ያስታወቁት። ከዚህም ባለፈ ማህበራቱ ስፖርቱን በመላ ሃገሪቷ እንዲያስፋፉና ተገቢውን ትኩረት እንዲያገኙ የሚያደርግም ነው ብለዋል።
በኢፌዴሪ
ባህልና
ቱሪዝም
ሚኒስቴር
የስፖርት
ዘርፍ
ሚኒስትር
ዴኤታ
አምባሳደር
መስፍን
ቸርነት
በበኩላቸው፤
ማህበራቱ
በርካታ
ችግሮች
እንዳሉባቸው
ጠቁመዋል።
በርካታ
አገር
አቀፍ
ማህበራት
ትልልቅ
ስያሜ
እያላቸው
ነገር
ግን
በሚመጥናቸው
አደረጃጀት
ያልነበሩበት፣
የስፖርት
ስራ
አስፈጻሚዎች
ከተመረጡ
በኋላ
አለመውረድ፣
በዚህም
ተጠያቂ
የማይሆኑበት
እንዲሁም
ቡድን
ከፍለው
እርስ
በእርስ
ልዩነት
የሚፈጥሩበት
እንደነበር
አብራርተዋል።
በመሆኑም
የተሻሻለውን
መመሪያ
ወደ
ተግባር
ከመለወጥ
አንጻር
ሚኒስቴሩ
ያለውን
ቁርጠኛነትም
አረጋግጠዋል።
ብርሃን ፈይሳ
አዲስ ዘመን ግንቦት 1 ቀን 2014 ዓ.ም
የፊፋ የተጫዋቾች የዝውውር መስኮት በተከፈተ ቁጥር የታላላቆቹ አውሮፓ ክለቦች ገበያ ሁሌም የስፖርት ቤተሰቡን ቀልብ እንደገዛ ነው። ከዚህ የደራ የተጫዋቾች የዝውውር ገበያ ጀርባ ሆነው የሚዘውሩ ሁለት ሰዎች በዓለም ላይ ገናና ስም ይዘው መነሳታቸው አይቀርም። ሆርጌ ሜንዴዝና ሚኖ ራዮላ።
እነዚህ ስመ ጥር የተጫዋች ወኪሎች በታሪክ የታላላቅ ተጫዋቾች ዝውውር ላይ እጃቸው ማረፉ ብቻ ሳይሆን የአለማችን ከዋክብት ተጫዋቾች እጣ ፋንታ በእጃቸው ላይ መሆኑ በእግር ኳሱ ዓለም ብርቱ ክንድ እንዲኖራቸው አስችሏል። ባለፈው ሳምንት ግን አንዱ ዝነኛና ቱጃር የተጫዋቾች ደላላ ሚኖ ራዮላ ከዚህ ዓለም በሞት መለየቱ ተሰምቷል።
የአውሮፓን እግር ኳስ የሚዘውረው ቱጃር ‘ደላላ’ ማን ነበር? የዛሬው ስፖርት ማህደር አምዳችን ከብዙ በጥቂቱ ዳሶታል። ሚኖ” በተሰኘ ቅፅል ስሙ ይታወቃል፤ የሆላንድና ጣልያን ጥምር ዜግነት ያለው ካርሚን ራዮላ በተጫዋቾች የረጅም አመት የድለላ ሕይወቱ የታዋቂዎቹ ፖል ፖግባ፣ ዝላታን ኢብራሂሞቪች፣ ሄንሪክ ሚኪታሪያንና ዴ ሊት የመሳሰሉ ከዋክብትን የዓለምን ክብረወሰን በሰበረ የዝውውር ገንዘብ ጭምር በመሸጥ ትልቅ ስም ያለው ወኪል ነው።
ይህ እሳት የላሰ ደላላ ጣልያን ተወልዶ በኔዘርላንድስ ሃርለም ከተማ እንዳደገ ይነገርለታል። ከትንሽ ሕይወት ተነስቶ የአለማችንን ውድና ድንቅ ከዋክብት ተጫዋቾች ከትንሽ ተነስተው ትልቅ ደረጃ ላይ እንዲደርሱ ያደረገ ‘ምርጥ ደላላ’ ነው ሲሉም ብዙዎች ይመሰክሩለታል።
ሚኖ በልጅነቱ አባቱ በከፈቱት ሬስቶራንት ውስጥ ደፋ ቀና ብሎ አስተናግዷል። ጎን ለጎንም የዩኒቨርሲቲ ትምህርቱን በመከታተል በሕግ መመረቅ ችሏል።
ዛሬ ላይ ዓለም እንዲያውቀውና የታላላቅ ክለቦችና ተጫዋቾችንም እጣ ፋንታ እንዲወስን ወዳደረገው ስራም በሂደት ነው የገባው። ሚኖ ለአንድ የተጫዋቾች ወኪል ድርጅት ተቀጥሮ ይሠራም ጀመር። የመጀመሪያው ሥራ የሆነው ደግሞ ተስፋ የሚጣልባቸውን ታዳጊ ኔዘርላንድስ ተጫዋቾችን ለጣልያኑ ሴሪ ኤ ማሻሻጥ ነበር። ሚኖ በሂደት ተቀጥሮ ይሠራበት የነበረበትን ድርጅት ለቆ የራሱን የውክልና ድርጅት ሊያቋቁም ቻለ።
ጣልያንኛ፣ ጀርመንኛ፣ ስፓኒሽ፣ ፈረንሳይኛ፣ ፓርቹጊዝ፣ ደች እና እንግሊዝኛ ቋንቋዎችን አቀላጥፎ መናገሩም የኋላ ኋላ ለድለላ ሕይወቱ ትልቅ ሚና አበርክቶለታል። ገና የ18 ዓመት ለጋ ሳለ በኔዝርላንድስ ውስጥ የሚገኝ አንድ የታዳጊዎች እግር ኳስ ኃላፊ ሆኖ መስራቱም ለስኬታማ የድለላ ስራው ትልቅ ፋይዳ ነበረው።
በታዳጊነታቸው በሚኖ ደላይነት ወደ ጣልያን ብሎም ወደ እንግሊዝ ክለቦች አቅንተው ስማቸውን በጉልህ መፃፍ ከቻሉ ተጫዋቾች መካከል የቀድሞው የአርሰናል ታሪካዊ ተጫዋች ዴኒስ ቤርግካምፕ ሳይጠቀስ አይታለፍም። በቼክ ሪፐብሊክ ብሔራዊ ቡድን ባሳየው ድንቅ ብቃት የአውሮፓ ታላላቅ ክለቦች ዓይን አርፎበት የነበረው ፓቬል ኔድቬድ ከስፓርታ ፕራግ ወደ ላዚዮ እንዲዛወር በማድረግም ሚኖ ይታወሳል። አሁን ላይ አውሮፓ ውስጥ ከሚጫወቱ ተጫዋቾች ትልልቅ ስም ያላቸው ከሃያ በላይ ኮከቦች ውክልናቸው የሟቹ ሚኖ ነው።
ሚኖ እኤአ 2016 ላይ የሰራው ታሪክ በብዙዎች ዘንድ ዛሬም ድረስ ይታወሳል። በወቅቱ የዓለም ክብረወሰን በነበረ ዋጋ ፖል ፖግባን ከዩቬንቱስ ወደ ማንችስተር ዩናይትድ እንዲዛወር ያደረገ ሲሆን ዋጋውም 105 ሚሊዮን ዩሮ ነበር። ሚኖም ከዚህ ዝውውር 25 ሚሊዮን ዩሮ በላይ ወደ ኪሱ እንዳስገባ ይነገራል። እኤአ 2017 ላይ ሮሜሉ ሉካኩ ከኤቨርተን ወደ ማንችስተር ዩናይትድ በ75 ሚሊዮን ፓዎንድ፣ እኤአ 2019 ላይ ማቲያስ ዲ ላይት ከአያክስ ወደ ጁቬንቱስ በ67 ነጥብ 5 ሚሊዮን ፓዎንድ የፈረሙበት ታሪክ በሚኖ የድለላ ዘመን ዝነኞቹ ናቸው።
ታላላቆቹን የአውሮፓ ክለቦች በስሙ ብቻ የሚያስደነብረው ሚኖ፣ የሚኖ ስም በእርሱ ውክልና ሥር ያሉ ተጫዋቾችን እንዳሻው ማዟዟር መቻሉ ትልቅ ሀይል ሆኖታል። ይህም ያሻውን ከመናገር ወደኋላ የማይል አድርጎታል። “አትንኩኝ” ባይ መሆኑ የሚነገርለት ሚኖ በእርሱ ውክልና ሥር ያሉ ተጫዋቾችን የሚተቹ የቀድሞ እግር ኳስ ኮከቦችም ሆኑ ተንታኞችን በመወረፍ ይታወቃል።
በአንድ ወቅት ሚኖ በጣልያን እግር ኳስ ፌዴሬሽን ከውክልና ሥራ መታገዱን ተከትሎ ፊፋም የጣልያን አቻውን ፈለግ በመከተል ራዮላ ላልተወሰነ ጊዜ ከወኪልነት ሥራው እንዲታገድ ውሳኔ አስተላልፎ ነበር። የጣልያን እግር ኳስ ፌዴሬሽን ይህን ውሳኔ ለምን እንዳስተላለፈ ግልፅ ያልነበረ ቢሆንም ሚኖ «እገዳው ብርቅ አልሆነብኝም። እኔ ያልተመቸኝ ውሳኔው ፖለቲካዊ መሆኑ ነው» ሲል ተደምጧል። አክሎም «የጣልያን እግር ኳስ ፌዴሬሽን የአገሪቱን ኳስ ወደኋላ አስቀርቷል ብዬ የተናገርኩት ነገር ሳትቆረቁራቸው አልቀረችም፤ በአገሪቱ ስላለው የእግር ኳስ ዘረኝነት ጉዳይ አሳስቦኛል ማለቴም ይቅርታ ሳያስነፍገኝ አይቀርም» ሲል መሳለቁ ይታወሳል።
በወቅቱ ይህ ውሳኔ ያስደሰታቸው ቢኖሩም የሚኖ መታገድ ለአንዳንድ ክለቦች ትልቅ እንቅፋት ፈጥሮ ነበር። ሚኖ እገዳው ተጥሎበት የነበረው የአውሮፓ እግር ኳስ የዝውውር ገበያ በሚደራበት ወቅት መሆኑ በጊዜው ፖል ፖግባን መግዛት ይፈልጋሉ ከሚባሉት ሪያል ማድሪዶች ጀምሮ የአያክስ ወጣቶችን ለመቀራመት የቋመጡ ክለቦች የራስ ምታት ሆኖባቸው ነበር።
ሚኖ እውቅ የተጫዋቾች ወኪሎችን የሚወክለው ‘ፉትቦል ፎረም’ ፕሬዝደንት ነበር። ፎርብስ የተሰኘው የቢዝነስ ጋዜጣ 2018 ላይ ባወጣው ዘገባ ሚኖ ስልሳ ዘጠኝ ሚሊዮን ዶላር አመታዊ የተጣራ ገቢ እንደነበረው አስቀምጧል። በእርሱ ውክልና ሥራ ያሉ ሰባ ተጫዋቾች ብቻ 629 ሚሊዮን ዶላር ሊያወጡ እንደሚችሉም ጠቁሟል።
በሃምሳ አራት አመቱ ባለፈው ሳምንት ከዚህ ዓለም በሞት የተለየው ሚኖ፣ ከፖል ፖግባ ዝውውር በኋላ በአሜሪካዋ የባህር ዳርቻ ግዛት ማያሚ ዘጠኝ ሚሊየን ዩሮ በማፍሰስ በገዛው የመኖሪያ መንደር ቅንጡ ሕይወት ይመራ ነበር።
ቦጋለ አበበ
አዲስ ዘመን  ሚያዝያ 30 /2014
በኮትዲቯር አዘጋጅነት የሚካሄደው የ2023 አፍሪካ ዋንጫ ማጣሪያ ጨዋታዎች ሊካሄዱ ከአንድ ወር ያልበለጠ እድሜ ብቻ ይቀራቸዋል። የተለያዩ አገራትም ለማጣሪያ ጨዋታዎች ውድድር የሚያስተናግዱባቸውን ስቴድየሞች ለካፍ እያሳወቁ ይገኛሉ። የአፍሪካ እግር ኳስ ኮንፌዴሬሽን (ካፍ) በጥቅምት ወር ባሳለፈው ውሳኔ ያስቀመጣቸው መስፈርቶች እስኪሟሉ ድረስ ኢትዮጵያ በሜዳዋ የምታደርጋቸው ጨዋታዎችን በገለልተኛ አገር እንድታከናውን መወሰኑ ይታወቃል።
ከእገዳው በኋላ የባህር ዳር ስቴዲየም ሁኔታን በማሻሻል ውድድር የማስተናገድ ፈቃዱን መልሶ እንዲያገኝ የተለያዩ ሥራዎች ሲሰሩ ቆይተዋል፤ በመጫወቻ ሜዳ፣ በሚዲያ ክፍል፣ በቪአይፒ፣ በተመልካች ፋሲሊቲ፣ በህክምና ክፍልና ተያያዥ አገልግሎት መስጫዎች ላይ የተደረገውን የማሻሻያ ሥራ ከካፍ ተወክለው የመጡት ሚስተር ኢቫን ኪንቱ ከትናንት በስቲያ በስቴድየሙ ተገኝተው ምልከታ አድርገዋል።
ሚስተር ኢቫን የምልከታቸውን ሪፖርት ለካፍ ካቀረቡ በኋላ ኢትዮጵያ ከግብፅ ጋር የምታደርገውን የአፍሪካ ዋንጫ ማጣርያ ሁለተኛ ጨዋታ ጨምሮ በቀጣይ በሜዳዋ የምታደርጋቸው ዓለም አቀፍ ጨዋታዎችን እንድታከናውን የሚያስችላት ፈቃድ ማግኘት ያለማግኘቷ ጉዳይ በቅርብ ቀናት ምላሽ እንደሚያገኝ ይጠበቃል።
ካፍ ባለፈው አመት ከሃያ በላይ የአፍሪካ ስቴድየሞች አለም አቀፍ ጨዋታዎችን ለማስተናገድ ዝቅተኛ መስፈርቶችን አያሟሉም በማለት ማገዱን ተከትሎ በርካታ አገራት በቅርቡ የሚያደርጓቸውን የማጣሪያ ጨዋታዎች በገለልተኛ ሜዳ ለማድረግ እንደሚገደዱ ስጋት ሆኖ ነበር። ይሁን እንጂ ካፍ ባለፉት የተወሰኑ ቀናት በርካታ ስቴድየሞችን ገምግሞ መጪዎቹን የአፍሪካ ዋንጫ ማጣሪያ
ጨዋታዎች እንዲያስተናግዱ ይሁንታ እንደሰጠ አሳውቋል።
በዚህ የአፍሪካ ዋንጫ ማጣሪያ አርባ ስምንት አገራት የሚሳተፉ ሲሆን፣ ካፍ ይህ ዘገባ እስከ ተጠናከረበት ሰአት ድረስ ለሰላሳ ስቴድየሞች ብቻ ጨዋታዎችን እንዲያስተናግዱ ይሁንታ መስጠቱ ተረጋግጧል። የቀሪ አስራ ስምንት አገራት ስቴድየሞችም በቀጣይ ጥቂት ቀናት ካፍ የግምገማ ቡድኑን ልኮ በሚያገኘው ግብረመልስ መሰረት ይሁንታውን ይሰጣል ወይም እገዳውን ያጸናል ተብሎ ይጠበቃል።
ኢትዮጵያ ከአንድ አመት በላይ አለም አቀፍ ጨዋታዎችን በሜዳቸው እንዳያስተናግዱ እገዳ ከተጣለባቸው አገራት መካከል አንዷ መሆኗ ይታወቃል፤ ካፍ በቀጣይ ቀናት ስቴድየሞችን ገምግሞ መጪዎቹን የአፍሪካ ዋንጫ ጨዋታዎች ማስተናገድ አለማስተናገዳቸውን ከሚወሰንላቸው አገራት መካከልም ኢትዮጵያ አንዷ እንደምትሆን ታውቋል።
በአፍሪካ ዋንጫ ማጣሪያው በምድብ አራት ከግብጽ፣ ማላዊና ጊኒ ጋር የተደለደለችው ኢትዮጵያ የመጀመሪያውን የማጣሪያ ጨዋታ ከማላዊ አቻዋ ጋር ከሜዳዋ ውጪ ታደርጋለች። በመጪው ሰኔም ከግብጽ ጋር በሜዳዋ ትጫወታለች። ዋልያዎቹ ከፈርኦኖቹ ጋር ለሚያደርጉት ፍልሚያ ኢትዮጵያ አሁን ስቴድየሞቿ ከሚገኙበት ነባራዊ ሁኔታ አንጻር ከባህርዳር ስቴድየም በስተቀር ሌሎቹን ለካፍ ግምገማ ማቅረብ አልቻለችም።
የቤትኪንግ የኢትዮጵያ ፕሪሚየር ሊግ ጨዋታዎችን ከዛሬ ጀምሮ የሚያስተናግደው የባህርዳር ስቴድየም ባለፉት በርካታ ወራት በካፍ ግብረመልስ መሰረት እድሳት ሲደረግለት መቆየቱ ይታወቃል። የተደረገለት እድሳት ተጠናቆ ካፍ ብቁ መሆኑን ይሁንታ ካልሰጠው ግን ኢትዮጵያ በገለልተኛ አገር ለመጫወት እንደምትገደድ ተረጋግጧል።
ኢትዮጵያ አለም አቀፍ ጨዋታዎችን እንዳታስተናግድ ከአመት በፊት በካፍ ከመታገዷ አስቀድሞ የባህርዳር ስቴድየም በብቸኝነት አለም አቀፍ ጨዋታዎች ሲካሄዱበት መቆየቱ ይታወቃል። የባህርዳር ስቴድየም ጨዋታዎችን ሲያስተናግድ የነበረውም በካፍ ማስጠንቀቂያ ተሰጥቶት ከስር ከስር የማሻሻያ ስራዎችን እንዲያከናውን ነበር። የማሻሻያ ስራዎቹ እየተከናወኑ በነበረበት ሁኔታም ካፍ በቂ ማሻሻያ አልተደረገም ብሎ በማመን እገዳውን መጣሉ ይታወሳል። በዚህም የኢትዮጵያ ብሔራዊ ቡድን ለኳታሩ የአለም ዋንጫ ማጣሪያ የመጨረሻ ጨዋታዎች ጋናንና ዚምቡዋቤን በገለልተኛ ሜዳ ለመግጠም ተገዷል።
ለመጪው የአፍሪካ ዋንጫ ማጣሪያ ከሚሳተፉ አርባ ስምንት አገራት ሃያ አራቱ ብቻ ወደ አፍሪካ ዋንጫ በሚያልፉበት ፉክክር ዋልያዎቹ ከጠንካራው ምድባቸው ቢያንስ ሁለተኛ ሆነው ለማለፍ በሜዳቸውና በደጋፊያቸው ፊት ወሳኝ ነጥቦችን መሰብሰብ እንደሚኖርባቸው ይታመናል። በስቴድየሞች መስፈርት አለማሟላት ይህ እድል ከእጃቸው እንዳይወጣ በስፖርት ቤተሰቡ ዘንድ ያለው ስጋት በቅርብ ቀናት ይለይለታል።
ካፍ ከትናንት በስቲያ ለአፍሪካ ዋንጫው ማጣሪያ ጨዋታዎች ይሁንታ ከሰጣቸው ሰላሳ ስቴድየሞች መካከል ከዋልያዎቹ ጋር በምድብ ማጣሪያው የተደለደለችው ግብጽ አንዷ ስትሆን ጊኒና ማላዊ የካፍን ይሁንታ ለማግኘት እንደ ኢትዮጵያ በቀጣይ ቀናት ይጠባበቃሉ።
የአልጄሪያው ኮምፕሌክስ ደ ኦራን፣ የአንጎላው ስታዲዮ ናሺዮናል፣ የቤኒኑ ስታድ ዲ አሚቴ፣ የቦትስዋናው ኦቤድ ኢታኒ ስታዲየሞች ይገኙበታል፡፡ ሞሮኮ፣ ደቡብ አፍሪካ፣ ካሜሩን፣ ሴኔጋል፣ ኢኳቶሪያል ጊኒ፣ ጋቦን፣ ኮሞሮስ፣ ጋና፣ ማሊ፣ ማዳጋስካር ስቴድየሞቻቸው ጨዋታዎችን እንዲያከናውኑ ፍቃድ ከተሰጣቸው አገራት መካከል ይገኙበታል።
የአፍሪካ ዋንጫውን የምታስተናግደው ኮትዲቯር በቀጥታ የምታልፍ አገር ብትሆንም የማጣሪያ ጨዋታዎችን እንዲያስተናግዱ ከተመረጡ ሰላሳዎቹ ስቴድየሞች መካከል አለመካተቷ አስገራሚ ነው። ሌሴቶ፣ ናሚቢያና ደቡብ ሱዳን ደግሞ በገለልተኛ ሜዳ ጨዋታዎችን እንደሚያደርጉ ያረጋገጡ አገራት ናቸው።
ቦጋለ አበበ
አዲስ ዘመን  ሚያዝያ 29 /2014
ከኦሊምፒክ ስፖርቶች መካከል አንዱ የሆነው ጠረጴዛ ቴኒስ እአአ ከ1988 በታላቁ መድረክ ውድድር እየተደረገበት ይገኛል። በዚህ ስፖርት እንደ ቻይና ያሉ አገራት በውጤታማነት ተጽእኖ ፈጣሪዎች ሲሆኑ፤ በአንጻሩ በአፍሪካ የናይጄሪያ እና የሰሜን አፍሪካ አገራት የበላይነቱን ይይዛሉ። የጠረጴዛ ቴኒስ ስፖርት በኢትዮጵያ እንደ መዝናኛ ተዘውታሪ ከሆኑ ስፖርቶች አንዱ ቢሆንም ትልቅ ትኩረት ባለማግኘታቸው በውጤታማነት መራመድ ካልቻሉ ስፖርቶች መካከልም ይጠቀሳል።
ፈጣን እንቅስቃሴና ቅልጥፍናን የሚጠይቀው ይህ ስፖርት በተለይ በታዳጊ እና ወጣቶች በስፋት ይዘወተራል፤ ስፖርቱ ለአእምሯዊም ሆነ አካላዊ እድገት ከፍተኛ አስተዋጽኦ ያለው መሆኑን ባለሙያዎች ያረጋግጣሉ። ይሁንና ከግማሽ በላይ የሚሆነው ህዝቧ ወጣት በሆነው ኢትዮጵያ በስፖርቱ ተጠቃሚ መሆንም ሆነ በትልቅ ደረጃ ስኬታማ ለመሆን አልቻለችም። ነገር ግን በጥቂት ክለቦችና በግለሰቦች የግል ጥረት በምስራቅ አፍሪካ ደረጃ ተወዳዳሪ ከሆኑ አገራት ተርታ ኢትዮጵያም ልትሰለፍ ችላለች።
ኢትዮጵያ በዓለም አቀፍ የስፖርት ፌዴሬሽኖች አባል ከሆነችባቸውና ረጅም እድሜ ካስቆጠሩ ስፖርተኞች መካከል አንዱ የጠረጴዛ ቴኒስ ሲሆን፣ የዓለም አቀፉ ጠረጴዛ ቴኒስ አባል የሆነችው 1964 ዓ.ም መሆኑ ከፌዴሬሽኑ የተገኘው መረጃ ያመላክታል። እአአ በ2013 የምስራቅ አፍሪካ ጠረጴዛ ቴኒስ ማህበር ሲቋቋምም
ከመስራቾቹ መካከል አንዷ ኢትዮጵያ ነበረች።
ኢትዮጵያ በቀጣናው መልካም የሚባል እንቅስቃሴ እና ተቀባይነት ያላት አገር በመሆኗም የምስራቅ አፍሪካ ጠረጴዛ ቴኒስ ቻምፒዮናን ለማዘጋጀት በቅታለች። ኢትዮጵያ ከ28 ዓመታት በኋላ ለመጀመሪያ ጊዜ ይህን ቻምፒዮና ታዘጋጃለች፤ ይኸውም ለአገር ገጽታ ግንባታ አስተዋፅኦ እንደሚያበረክት ይጠበቃል። ከዓመታት በኋላ ለሚደረገው ለዚህ ውድድር ሲደረግ የቆየው ቅድመ ዝግጅት ተጠናቆም ቻምፒዮናው ትናንት በኢትዮጵያ ስፖርት አካዳሚ መጀመሩን የኢፌዴሪ ባህልና ስፖርት ሚኒስቴር አስታውቋል።
ኢትዮጵያ ከዚህ ቀደም ባዘጋጀችው ቻምፒዮና ሜዳሊያ ውስጥ መግባት መቻሏ ይታወሳል። በውድድሩ ትልቁን ውጤት ያስመዘገበችውም ዩጋንዳ እአአ በ2019 ባስተናገደችው ውድድር ነበር። በወቅቱም አንድ የወርቅ እና ሁለት የነሃስ ሜዳሊያ መገኘቱን መረጃዎች ይጠቁማሉ።
የምስራቅ አፍሪካ ጠረጴዛ ቴኒስ ፌዴሬሽን በስሩ 14 አገራትን ያቀፈ ቢሆንም በውድድሩ ላይ ተሳታፊ እየሆኑ የሚገኙት ስምንት አገራት መሆናቸውም ታውቋል። እነርሱም ኢትዮጵያን ጨምሮ ኤርትራ፣ ሶማሊያ፣ ጅቡቲ፣ ኮሞሮስ፣ ሲሼልስ፣ ሞሪሺየስ፣ ሩዋንዳ እና ዩጋንዳ ናቸው። ውድድሩ በነጠላና በቡድን የሚደረግ ሲሆን፤ የውድድሩ ተሳታፊ አገራት በወንድና በሴት እስከ አምስት አትሌቶች የማሳተፍ እድል አላቸው። ኢትዮጵያ በበኩሏ የውድድሩ አዘጋጅ አገር በመሆኗ ተጨማሪ ተወዳዳሪዎችን የማሳተፍ እድል ይኖራታል። በዚህም መሰረት 10 ወንድና 10 ሴት ተጫዋቾች ዝግጅት አድርገው በውድድሩ ላይ እየተካፈሉ እንደሚገኙ ታውቋል።
ውድድሩ ከሚያዚያ 27 እስከ 30 ቀን 2014 ዓ.ም ለሶስት ቀናት የሚደረግ ይሆናል። ይህ ውድድር ለአፍሪካ ጠረጴዛ ቴኒስ ቻምፒዮና እንደ ማጣሪያ የሚያገለግል ውድድር ሲሆን፤ በመጪው ዓመት ጥቅምት ወር በአልጄሪያዋ አልጀርስ በሚካሄደው ቻምፒዮና በነጠላ ከ1 እስከ 8 ባለው ደረጃ ውድድራቸውን የሚያጠናቅቁ እንዲሁም ሁለት ቡድኖች ተካፋይ እንደሚሆኑ ታውቋል። በዚህ ውድድር የተሻሉት ደግሞ በደቡብ አፍሪካ አዘጋጅነት በሚካሄደው የዓለም ጠረጴዛ ቴኒስ ቻምፒዮና አፍሪካን ወክለው ይወዳደራሉ።
ውድድሩን በተሳካ ሁኔታ ማከናወን ከተቻለም በቀጣይ የአፍሪካ ጠረጴዛ ቴኒስ ውድድሮች ለማዘጋጀት እድል እንደሚፈጥር የኢትዮጵያ ጠረጴዛ ቴኒስ ፌደሬሽን ፕሬዚዳንት አቶ ተስፋዬ ብዛኔ ገልጸዋል። ቻምፒዮናው በኢትዮጵያ መካሄዱ አገሪቱ የውጭ ምንዛሬ እንድታገኝ እንዲሁም ለቱሪዝምና ለሆቴሎች ጥሩ አጋጣሚ እንደሚፈጥር ፕሬዚዳንቱ አክለው ገልፀዋል።
ብርሃን ፈይሳ
አዲስ ዘመን  ሚያዝያ 28 /2014
በእግር ኳስ የየትኛውም ኮከብ ሕልምና የመጨረሻ ስኬት የዓለም ዋንጫን ከመሳም የበለጠ ሊሆን አይችልም። ይህ ታላቅ ዋንጫ ትልቅ ከበሬታ ከሚሰጣቸው የስፖርት ሽልማቶች መካከል አንዱ ስለመሆኑም በርካቶች ይስማማሉ። ይህን ታላቅ ዋንጫ ለማየት ወይም ለመሳም የሚታደሉት ግን እጅግ ጥቂቶች ናቸው።
በመሆኑም ይህን ዋንጫ የማየትም ይሁን የመንካት እድል የሌላቸው የዓለማችን እግር ኳስ አፍቃሪዎችን ታሳቢ በማድረግ የዓለም ዋንጫ ውድድር በየአራት ዓመቱ በተለያዩ የዓለም ሃገራት ከመካሄዱ አስቀድሞ ዋንጫው በተለያዩ ሃገራት በመዘዋወር የስፖርት ቤተሰቡ ፎቶ አብሮት እንዲነሳ ይደረጋል።
በዚህ ዓመትም የዓለም ዋንጫ በኳታር የሚካሄድ መሆኑን ተከትሎ ዋንጫው በተመረጡ አገራት እየተዟዟረ በስፖርት ቤተሰቦች እየተጎበኘ ይገኛል። ይህን ታላቅ ዋንጫ ለማንሳት ባልታደለችው አፍሪካም በመጪው ግንቦት ወር አጋማሽ ይመጣል። ኢትዮጵያም ዋንጫው መዳረሻውን ከሚያደርግባቸው የአፍሪካ አገራት አንዷ እንደምትሆን ታውቋል።
የዓለም ዋንጫው በአፍሪካ ዘጠኝ ሃገራት ሲዘዋወር መዳረሻውን በኳታሩ ዓለም ዋንጫ ተሳታፊ በሆኑ አምስት ሃገራት ያደርጋል። ሴኔጋል፣ ሞሮኮ፣ ጋና፣ ካሜሮን እና ቱኒዚያ የዓለም ዋንጫው ተሳታፊ እንደመሆናቸው እድሉን ከሚያገኙት መካከል ናቸው። ኢትዮጵያን ጨምሮ አራቱ ሃገራት ደግሞ በውድድሩ ተካፋይ የማይሆኑ የተመረጡ የዋንጫው መዳረሻ ሃገራት ናቸው።
የዓለም ዋንጫው ወደ ኢትዮጵያ ሲመጣ ይህ ለሶስተኛ ጊዜ ሲሆን፤ በመጪው ግንቦት 16 እና 17/2014 ዓ.ም የሁለት ቀናት ቆይታ ይኖረዋል። በዚህ መርሐ ግብር ላይም የእግር ኳስ ቤተሰቡ ከዋንጫው ጋር ፎቶ የመነሳት ዕድል የሚያገኝ ይሆናል፡፡
ከዋንጫው ጋርም ውድድሩን በማሸነፍ ስኬታማ መሆን የቻለ አንድ የእግር ኳስ ተጫዋች ወደ ኢትዮጵያ እንደሚመጣ ባህልና ስፖርት ሚኒስትር ከኢትዮጵያ እግር ኳስ ፌዴሬሽን ጋር ትናንት በሰጡት መግለጫ ጠቁመዋል። እኤአ በ1998 የዓለም ዋንጫ አሸናፊ የሆነው የፈረንሳይ ብሔራዊ ቡድን አባል የነበረው ተጫዋች ዴቪድ ትሬዜጌት ከዋንጫው ጋር በኢትዮጵያ የሁለት ቀናት ቆይታ እንደሚኖረው ታውቋል። ተጫዋቹ ሃገሩ ለዋንጫ በደረሰችበት ጨዋታ ወርቃማ ግብ በማስቆጠር የሚታወቅ ሲሆን፤ በፊፋ 100 በሕይወት ያሉ ምርጥ ተጫዋቾች መካከል አንዱ እንደሆነ ይታወቃል።
የዓለምን እግር ኳስ በበላይነት የሚመራው ፊፋ ውድድሩን ሲያዘጋጅ ለረጅም ዓመታት በስፖንሰርነት አጋር የሆነው ኮካ ኮላ የመጠጥ ፋብሪካ ይህንን መርሐ ግብር አዘጋጅቶታል። በትናንቱ መግለጫ ላይ የኮካ ኮላ ማኔጂንግ ዳይሬክተር ዳረን ዊልሰን፤ ታሪካዊ የሆነው የዓለም ዋንጫ ወደ ኢትዮጵያ መምጣቱን አብስረዋል።
ድርጅቱ እኤአ ከ1976 ጀምሮ ከፊፋ ጋር በአጋርነት እየሠራ ያለ ሲሆን፤ በኢትዮጵያ ደግሞ ከ60 ዓመታት በላይ ቆይታ እንዳለው ተጠቅሷል። ዘንድሮም ዓለም ዋንጫ የሚካሄድበት ዓመት መሆኑን ተከትሎ ‹‹ማመን የተዓምር መሠረት ነው›› በሚል መሪ ሃሳብ ደጋፊዎች ከዋንጫው ጋር ፎቶ የመነሳት ዕድል እንዲያገኙ ትክክለኛው ዋንጫ ወደ ኢትዮጵያ እንዲመጣ መደረጉ ተገልጿል።
በመግለጫው ላይ የተገኙት የኢትዮጵያ እግር ኳስ ፌዴሬሽን ፕሬዚዳንት ኢሳያስ ጅራ በበኩላቸው፤ ‹‹ኢትዮጵያ ይህንን ዕድል ካገኙት ሃገራት መካከል አንዷ መሆኗ ትልቅ ትርጉም እንዳለው አንስተዋል። ሕልመኛ መሆንና ለስኬትም ጠንክሮ መሥራት አስፈላጊ ነው። ኳታር ትንሽ ሕዝብ ያላት ትንሽ ሃገር ብትሆንም ሕልሟ ትልቅ በመሆኑ ይህንን ውድድር ለማዘጋጀት ችላለች። ከተመልካችነት ወደ ተሳታፊነት መግባት የሚቻለውም ጠንክሮ በመሥራት ነው፡፡›› በማለት ከዋንጫው ጀርባ በማዘውተሪያ እና በተጫዋቾች ልማት ላይ መሥራት ከተቻለ የማይደረስበት ነገር እንደሌለ ማየት አስፈላጊ መሆኑን ተናግረዋል፡፡
ዋንጫው በሕይወት ዘመን አንዴ እና ሁለቴ አልያም ከነጭራሹ የማይገኝ እድል በመሆኑ የሃገራችንን ክብር በሚመጥን ደረጃ ለሁለት ቀናት እንደሚስተናገድ የጠቆሙት ፕሬዚዳንቱ፤ የኮካ ኮላ ድርጅት ዋንጫው ወደ ኢትዮጵያ እንዲመጣ በማድረጉ በራሳቸውና በኢትዮጵያ ህዝብ ስም ምስጋናቸውን አቅርበዋል።
በኢፌዴሪ ባህልና ስፖርት ሚኒስትር የስፖርት ዘርፍ ዴኤታ አምባሳደር መስፍን ቸርነት በበኩላቸው፤ ሚኒስትሩም ሆነ መንግሥት ከዓለም ዋንጫ መምጣት ጋር በተያያዘ ከኮካ እና ከሚመለከታቸው አካላት ጋር እየሠራ መሆኑን ገልጸዋል። ሃገሪቷ በውድድሩ የመሳተፍ እድል ባታገኝም የዋንጫው መምጣት ግን አሁን ካለችበት ወቅታዊ ሁኔታ አንጻር ሰላማዊነቷን የሚያበስር እንደሚሆን ተናግረዋል። ስፖርት ለሃገራት ገጽታ ግንባታ ካለው ፋይዳ ባለፈ ትውልዱ ዋንጫውን በቅርበት በመመልከት ለነገ እንዲያልምና ተግቶ እንዲሠራ የሚያደርገው መሆኑንም አስረድተዋል።
ከዋንጫው ጋር
ፎቶ የመነሳት
እድል የሚያገኙ
የስፖርት ወዳጆችም
አስቀድሞ የኮካ
ኮላ ጠርሙሶች
ላይ የሚገኘውን
ምልክት 10 እስኪሞላ
አጠራቅመው ወደ
ኩዊንስ ሱፐርማርኬት
በመሄድ የመግቢያ
ካርድ ማግኘት
የሚችሉ መሆኑ
ተጠቁሟል።
ብርሃን ፈይሳ
አዲስ ዘመን  ሚያዝያ 27 /2014
የ2023 የአፍሪካ ዋንጫ ማጣሪያ የመጀመሪያ ጨዋታዎች ከአንድ ወር ባነሰ ጊዜ ውስጥ ይከናወናሉ። በዚህ ጊዜ ውስጥ የአፍሪካ ዋንጫው አዘጋጅ አገር ኮትዲቯርን ጨምሮ አስራ አራት አገራት የመጀመሪያ ጨዋታቸውን በገለልተኛ ሜዳ ሊያደርጉ እንደሚችሉ ሰሞኑን ከካፍ የወጡ መረጃዎች አመልክተዋል።
ኢትዮጵያ አለም
አቀፍ
ጨዋታዎችን
በሜዳዋ
እንዳታከናውን
ከታገደች
ከአንድ
አመት
በላይ
ሆኗታል፤
በቀጣዩ
የአፍሪካ
ዋንጫ
ማጣሪያ
ጨዋታዎች
እገዳውን
ለማንሳት
ካፍ
ስቴድየሞቿን
በሁለት
የተለያዩ
ጊዜዎች
ከገመገመ
በኋላ
ውሳኔ
ላይ
እንደሚደርስ
ታውቋል።
ካፍ
በስቴድየሞቹ
መስፈርት
ዙሪያ
ግምገማውን
ጨርሶ
ብቁ
ሆነው
ካልተገኙ
ኢትዮጵያ
ጨዋታዎችን
የምታደርግበት
ገለልተኛ
ሜዳ
እንድታሳውቅ
ያደርጋል
ተብሎ
ይጠበቃል።
በአፍሪካ ዋንጫ
ማጣሪያው
በምድብ
አራት
ከግብጽ፣
ማላዊና
ጊኒ
ጋር
የተደለደለችው
ኢትዮጵያ
ከወር
በኋላ
የመጀመሪያውን
የማጣሪያ
ጨዋታ
ከማላዊ
አቻዋ
ጋር
ከሜዳዋ
ውጪ
ታደርጋለች።
በመጪው
ሰኔም
ከግብጽ
ጋር
በሜዳዋ
ትጫወታለች።
ካፍም
ኢትዮጵያ
የመጀመሪያ
ጨዋታዋን
ከሜዳዋ
ውጪ
በማድረጓ
ለጊዜውም
ቢሆን
ገለልተኛ
ሜዳ
በአስቸኳይ
የመምረጥ
ግዴታ
ውስጥ
እንዳትገባ
ማድረጉ
ይታመናል።
ይሁን
እንጂ
ኢትዮጵያ
ሁለተኛውን
ጨዋታ
በሜዳዋ
የምታከናውን
በመሆኑ
ቢያንስ
ከወር
ባልበለጠ
ጊዜ
መስፈርት
የሚያሟላ
ስቴዲየም
የማዘጋጀት
ግዴታ
ይኖርባታል።
ለዚህም ቀጣዩን የቤትኪንግ የኢትዮጵያ ፕሪሚየር ሊግ የሚያስተናግደው የባህርዳር ስቴድየም ባለፉት በርካታ ወራት በካፍ ግብረመልስ መሰረት የተደረገለት እድሳት ተጠናቆ ብቁ ሊሆን እንደሚችል ተስፋ ተደርጓል። ኢትዮጵያ አለም አቀፍ ጨዋታዎችን እንዳታስተናግድ ከአመት በፊት በካፍ ከመታገዷ አስቀድሞ የባህርዳር ስቴድየም በብቸኝነት አለም አቀፍ ጨዋታዎች ሲካሄዱበት መቆየቱ ይታወቃል። ስቴድየሙ ጨዋታዎችን ሲያስተናግድ የነበረውም በካፍ ማስጠንቀቂያ ተሰጥቶት ከስር ከስር የማሻሻያ ስራዎችን እንዲያከናውን ተደርጎ ነበር። የማሻሻያ ስራዎቹ እየተከናወኑ በነበረበት ሁኔታም ካፍ በቂ ማሻሻያ አልተደረገም ብሎ በማመን ለእገዳ ዳርጎታል። በዚህም የኢትዮጵያ ብሔራዊ ቡድን ለኳታሩ የአለም ዋንጫ ማጣሪያ የመጨረሻ ጨዋታዎች ጋናንና ዚምቡዋቤን ከሜዳው ውጪ ለመግጠም ተገዶ እንደነበር ይታወሳል።
ኬንያ፣ ዩጋንዳና
ርዋንዳም ስቴድየሞቻቸው
ከተገመገሙ በኋላ
ገለልተኛ ሜዳ መርጠው እንዲያሳውቁ
ካፍ እድል
እንደሚሰጣቸው ታውቋል።
ከስቴድየሞች የካፍን
መስፈርት አለሟሟላት፣
ከጸጥታና ሌሎች
ችግሮች ጋር በተያያዘ በርካታ
አገራት የማጣሪያ
ጨዋታቸውን የሚያደርጉበትን
ገለልተኛ ሜዳ ከወዲሁ እያሳወቁ
ይገኛሉ። ቡርኪናፋሶ፣
ሌሴቶ፣ ናሚቢያ፣
ደቡብ ሱዳንና
ቡሩንዲን የመሳሰሉ
አገራት የማጣሪያ
ጨዋታቸውን በሞሮኮ
ለማድረግ ውሳኔ
ላይ ደርሰዋል፤
ታንዛኒያን የመሳሰሉት
አገራት በሜዳቸው
ጨዋታዎችን ማስተናገድ
ካልቻሉ ገለልተኛ
ሜዳ መርጠው
በቅርቡ ለካፍ
ያሳውቃሉ ተብሎ
ይጠበቃል።
ጋምቢያ፣ ላይቤሪያ፣
ሴራሊዮን፣ ዚምባቡዌ
የማጣሪያ ጨዋታቸውን
በሴኔጋል ለማድረግ
ፍላጎት አሳይተዋል፤
ጊኒና ዛምቢያም
ሴኔጋል ላይ ጨዋታቸውን የማድረግ
ፍላጎት እንዳላቸውና
ውሳኔ ላይ ግን እንዳልደረሱ
ታውቋል።
የአፍሪካ ዋንጫውን
ለማስተናገድ በዝግጅት
ላይ የምትገኘው
ኮትዲቯር የማጣሪያ
ጨዋታዋን የምታደርግበትን
ስቴድየም ለካፍ
አለማስመዝገቧ አነጋጋሪ
ነው። ኮትዲቯር
የካፍን መመዘኛዎች
የሚያሟላ ስቴድየም
ከሌላቸው አገራት
ተርታ ተፈርጃ
የመጨረሻ አለም
አቀፍ ጨዋታዋን
በቤኒን ማድረጓ
ይታወቃል። ይሁን
እንጂ የአገሪቱ
እግር ኳስ ፌዴሬሽን አዲስ
እየተገነባ የሚገኘውንና
ሃያ ሺ ተመልካች የሚይዘውን
ያሙሱክሮ ስቴድየምን
ለቀጣይ የማጣሪያ
ጨዋታዎች ለመጠቀም
ከካፍ ፍቃድ
ጠይቋል።
የአፍሪካ ዋንጫው
አዘጋጅ ኮትዲቯርን
ጨምሮ የማጣሪያ
ጨዋታቸውን የሚያካሂዱበት
ገለልተኛ ሜዳ እንዲያሳውቁ ካፍ ጥያቄ ካቀረበላቸው
አስራ አራት
አገራት መካከል
ማላዊ፣ ጋምቢያ፣
ሞዛምቢክ፣ ኮንጎ
ብራዛቪል፣ ዚምባቡዌ፣
ሴራሊዮን፣ ጊኒ ቢሳው፣ መካከለኛው
አፍሪካ ሪፐብሊክና
ርዋንዳ ይገኙበታል።
ካፍ ዝቅተኛውን መስፈርት አያሟሉም ያላቸው ሃያ የአፍሪካ ስቴድየሞች ምንም አይነት አለም አቀፍ ጨዋታ እንዳያስተናግዱ ባለፈው አመት ማገዱ ይታወቃል። ካፍ በስቴድየሞቹ ላይ የጣለው እገዳ አሁንም ያልተነሳ ሲሆን አባል አገራቱም የስቴድየሞቻቸውን ደረጃ ለማሻሻል የእድሳት ስራዎችን ጨምሮ አዲስ ግንባታዎችን እያከናወኑ ይገኛሉ። ደቡብ አፍሪካ፣ ግብጽ፣ ሞሮኮ፣ ናይጄሪያና ካሜሩንን የመሳሰሉ ከአምስት ያልበለጡ አገራት ብቻ የካፍን መስፈርት የሚያሟሉ ስቴድየሞች እንዳሏቸው መረጃዎች ይጠቁማሉ።
ቦጋለ አበበ
አዲስ ዘመን  ሚያዝያ 26 /2014
ኢትዮጵያ የአፍሪካ የዞን 4.4 የግል የበላይነት የቼስ ቻምፒዮናን እያስተናገደች ትገኛለች። ቻምፒዮናው ካለፈው እሁድ ጀምሮ በአዲስ አበባ ከተማ ማግኖሊያ ሆቴልና ኮንፈረንስ ማእከል እየተካሄደ ሲሆን ለሰባት ተከታታይ ቀናት የሚቆይ ይሆናል።
ቻምፒዮናውን አስመልክቶ የኢትዮጵያ ቼስ ፌዴሬሽን ሰሞኑን በሰጠው መግለጫ፣ ኢትዮጵያ የ2022 የአፍሪካ “የዞን 4.4 የግል የበላይነት የቼስ ቻምፒዮናን ‘’ በስኬት ለማስተናገድ በቂ ዝግጅት ማድረጓን ገልጿል። “አንድ ቤተሰብ ነን( We are one family)” በሚል መሪ ቃል እየተካሄደ የሚገኘው ቻምፒዮና ከመጀመሪያው ቀን አንስቶ ጠንካራ ፉክክር እያስተናገደም ይገኛል
በዚህ የዞን 4.4 የግል የበላይነት የቼስ ቻምፒዮና ላይ ከአሥራ ሶስት የአፍሪካ አገራት የተውጣጡ የቼስ ተጫዋቾች እየተሳተፉ ይገኛሉ። የቻምፒዮናው ዋና አላማ ከአፍሪካ አገራት ጋር ያለንን የማህበራዊ፣ ኢኮኖሚያዊ እና ፖለቲካዊ ትስስር በማጎልበት ወዳጅነታችንን ከማጠናከር ባለፈ ኢትዮጵያን በማስተዋወቅ ለሌሎች የዓለም አገራት መልካም ገፅታዎችን ለማሳየት እንደሚጠቅም የኢትዮጵያ ቼስ ፌዴሬሽን ፕሬዚዳንት ኢንጂነር ፀደቀ ይሁኔ ገልፀዋል ።
በቻምፒዮናው ኤርትራ፣ ሶማሊያ፣ ኬንያ፣ ጅቡቲና ሱዳን ተሳታፊ ከሆኑ አገራት መካከል የሚጠቀሱ ሲሆን፣ ይህ ውድድር በኢትዮጵያ መካሄዱ የቼስ ስፖርትን የበለጠ ለማስፋፋት የራሱ አዎንታዊ ሚና እንደሚኖረው ተጠቁሟል። በዚህ ውድድር እያንዳንዱ ሀገር አምስት ወንድና አምስት ሴት ስፖርተኞችን የሚያሳትፍ ይሆናል። ኢትዮጵያ አስተናጋጅ ሀገር እንደመሆኗ ሌሎች ከሚያሳትፉት በእጥፍ ስፖርተኞችን ታሳትፋለች። በተጨማሪም አሥር ኢትዮጵያውያን ስፖርተኞች በአፍሪካ ቼስ ኮንፌዴሬሽን በቀጥታ ተወክለው በግል ይወዳደራሉ።
ኢትዮጵያ የ2022 ዓ.ም የዞን 4.4 የግል የበላይነት የቼስ ቻምፒዮና አዘጋጅ አገር በመሆኗ በውድድሩ ከሚፈቅደው ተሳታፊ ቁጥር በላይ ተጨማሪ ቡድን በአፍሪካ ቼስ ኮንፌዴሬሽን ቀጥታ ፈቃደኝነት መጨመር እንደተቻለ ታውቋል። በዚህም በአጠቃላይ ከመደበኛው ቡድን ውጪ ከዘጠኝ በላይ የግል ተወዳዳሪዎችን ማሳተፍ የተቻለበት ዕድል እንደተፈጠረ የኢትዮጵያ ቼስ ፌዴሬሽን የፅህፈት ቤት ኃላፊ አቶ ሰይፈ በላይነህ በጋዜጣዊ መግለጫው ላይ ተናግረዋል።
በቻምፒዮናው ላይ ከአምስት ሺ አምስት መቶ የአሜሪካን ዶላር በላይ የማግኘት ዕድል ሰፊ መሆኑ የተጠቆመ ሲሆን ከሁለቱም ፆታ ቻምፒዮን ለሚሆኑ ሁለት ተጫዋቾች ሙሉ ወጪ ተሸፍኖ በአረብ ኢምሬት የ2022 ሻርጃሀ ማስተር ቼስ ቻምፒዮና ላይም የመሳተፍ ዕድል ሊኖር እንደሚችል አቶ ሰይፈ ተናግረዋል።
በቻምፒዮናው የመወዳደሪያ ፔሪንግ ሲስተም ከአንድ አገር የተሰለፉ ተጫዋቾችን እርስ በርስ የሚገናኙበት እና የሚሸናነፉበት የውድድር አይነት እንደሚኖር የተጠቆመ ሲሆን፣ የአፍሪካ ቼስ ኮንፌዴሬሽን (ACC) እና የኢትዮጵያ ቼስ ፌዴሬሽን (ECF) በጋራ በመሆን ውድድሩን እንዳዘጋጁ ለማወቅ ተችሏል።
ከቻምፒዮናው ጎን ለጎን የተለያዩ መርሐግብሮች የተካተቱ ሲሆን ለአብነት ያህል የኢንተርናሽናል የዳኝነት ስልጠና ፣ በአዲስ አበባ የሚገኙ ሜጋ ፕሮጀክቶች እና የሙዚየም ጉብኝት ፣የባህል ትውውቅ እና የእራት ግብዣ እና የሽልማት እና የስጦታ መርሐግብሮች እንደሚኖሩ ተብራርቷል ።
በዚህ ቻምፒዮና ላይ በአጠቃላይ በሁለቱ ፆታ ከስልሳ በላይ የቼስ ተጫዋቾች ከተለያዩ አሥራ ሶስት የአፍሪካ አገራት ተሳታፊ ናቸው። በዚህም ከታዳጊ ወጣቶች ጀምሮ እስከ አዋቂዎች ድረስ ከስድስት የተለያዩ የኢትዮጵያ ከተሞች ሃያ የቼስ ተጫዋቾች ተመርጠው የኢትዮጵያ ብሔራዊ ቡድን ተወዳዳሪ ሆነዋል። ስፖርተኞቹ በውድድሩ ላይ ለመሳተፍ ቀደም ብለው በቂ ዝግጅት እንዳደረጉም ከፌዴሬሽኑ የተገኘው መረጃ ያመለክታል።
ቦጋለ አበበ
አዲስ ዘመን ሚያዝያ 25 ቀን 2014 ዓ.ም
በአሰልጣኝ እንዳልካቸው ጫካ እየተመሩ ከሁለተኛው ዙር ማጣሪያ በኋላ ፉክክሩን የተቀላቀሉት ታዳጊዎቹ ሉሲዎች በመጀመሪያ የማጣሪያ ጨዋታቸው ዩጋንዳን በሜዳዋ ገጥመው ሁለት ለሁለት በሆነ አቻ ውጤት ማጠናቀቃቸው ይታወሳል። በመልሱ ጨዋታም በአዲስ አበባ አበበ ቢቂላ ስቴድየም አንድ ለአንድ በሆነ አቻ ውጤት አጠናቀዋል። ታዳጊዎቹ የዩጋንዳውን የደርሶ መልስ ማጣሪያ ሦስት ለሦስት በሆነ አቻ ውጤት ቢያጠናቅቁም ከሜዳቸው ውጪ ብዙ ግብ በማስቆጠራቸው ወደ ቀጣዩ ማጣሪያ ሊያልፉ ችለዋል። አራተኛውን የማጣሪያ ውድድር በ2010 እና 2018 የዓለም ዋንጫ ተሳታፊ ከነበረችው ደቡብ አፍሪካ ጋር የተደለደሉት ታዳጊዎቹ ሉሲዎች ከተጋጣሚያቸው አንጻር ልምድ የሌላቸው መሆኑ ብዙ ርቀት ላይጓዙ እንደሚችሉ ስጋት ነበር። ይሁን እንጂ የነበረው ስጋት ከንቱ እንደነበር ደቡብ አፍሪካን በሜዳዋ ጆሃንስበርግ ላይ ገጥመው ባስመዘገቡት አስደናቂ ውጤት ማረጋገጥ ችለዋል። እነዚህ ታዳጊ ሴቶች ከሁለት ሳምንት በፊት ወደ ደቡብ አፍሪካ አቅንተው የተሻለ ልምድ ያላትን ደቡብ አፍሪካን ባልተጠበቀ የሦስት ለዜሮ ውጤት በማሸነፍ ከሜዳቸው ውጪ ጣፍጭ ድል ይዘው ተመልሰዋል። ይህም የትናንቱን የአበበ ቢቂላ ስቴድየም የመልስ ጨዋታ ቀላል አድርጎላቸዋል።
እንደተጠበቀውም ታዳጊዎቹ ሉሲዎች የትናንቱ የመልስ ጨዋታ ላይ ግብ ማስቆጠር ወይም ማሸነፍ ሳይጠበቅባቸው ቀጣዩን ማጣሪያ በቀላሉ ሊቀላቀሉ ችለዋል። በትናንቱ የመልስ ጨዋታ ውጤት ለመቀልበስ አስበው ወደ ሜዳ የገቡት ደቡብ አፍሪካዎች ሰላሳ ሰባተኛ ደቂቃ ላይ ግብ ማስቆጠር ቢችሉም ደግመው የኢትዮጵያን የግብ ክልል መድፈር አልተቻላቸውም። በመጀመሪያው ጨዋታ የቤት ሥራቸውን ጨርሰው የመጡት ታዳጊዎቹ ሉሲዎችም በጨዋታው ተጨማሪ ግብ ተቆጥሮባቸው ጫና ውስጥ እንዳይገቡ ጥንቃቄ ከማድረግ የዘለለ ሥራ ሳይበዛባቸው የሚፈልጉትን ውጤት ይዘው ለመውጣት አልከበዳቸውም። በዚህም በአጠቃላይ ውጤት 3ለ1 በማሸነፍ በቀጣዩና በመጨረሻው ማጣሪያ የናይጄሪያ አቻቸውን እንደሚገጥሙ አረጋግጠዋል።
ወደ መጨረሻው የማጣሪያ ጨዋታ ለማቅናት ሦስተኛውን የማጣሪያ ጨዋታ ትናንትና ከትናንት በስቲያ ካደረጉ የአፍሪካ አገራት መካከል ሞሮኮ ተጋጣሚዋ ኒጄርን በደርሶ መልስ አጠቃላይ ውጤት 18ለ0 በመርታት ለመጨረሻው ማጣሪያ ቀርባለች። በተመሳሳይ ጋና ጊኒን 10ለ1 በሆነ የደርሶመልስ አጠቃላይ ውጤት በማሸነፍ የመጨረሻውን ማጣሪያ ተቀላቅላለች። ሞሮኮና ጋና በመጨረሻው ማጣሪያ እርስበርስ የሚፋለሙም ይሆናል። ካሜሩን ዛምቢያን በድምር ውጤት 5ለ0 አሸንፋ የመጨረሻውን ማጣሪያ የምትፋለም ሌላኛዋ አገር ነች። ካሜሩን የመጨረሻውን ማጣሪያ ከታንዛኒያና ቡሩንዲ አሸናፊ ጋር የምታደርግ ይሆናል። ታንዛኒያ በሦስተኛው ዙር ማጣሪያ የመጀመሪያ ጨዋታዋን ከሜዳዋ ውጪ አድርጋ ተጋጣሚዋ ቡሩንዲን አራት ለዜሮ የረታች አገር እንደመሆኗ የመጨረሻውን ጨዋታ በሜዳዋ አሸንፋ የካሜሩን ተጋጣሚ የምትሆንበት ዕድል ሰፊ ነው።
የዓለም እግር ኳስ
መሪ የሆነው ፊፋ
የሴቶችን እግር ኳስ
ለማሳደግ በተለያዩ የዕድሜ
እርከኖች ከሚያከናውናቸው ውድድሮች
መካከል ከ17 ዓመት
በታች የሴቶች የዓለም
ዋንጫ አንዱ ነው።
በዚህ የዓለም ዋንጫ
እአአ ከ2005 ወዲህ
የተወለዱ ሴት እግር
ኳስ ተጫዋቾች ተሳታፊ
ናቸው። በፈረንጆቹ 2022 ዓመት
መጨረሻ በሕንድ አዘጋጅነት
ለ7ኛ ጊዜ
በሚካሄደው የሴቶች ከ17
አመት በታች የዓለም
ዋንጫም ከተለያዩ አህጉራት
አዘጋጇ ሕንድን ጨምሮ
አስራ ስድስት አገራት
ተሳታፊ ይሆናሉ። በዓለም
ዋንጫው ተሳታፊ መሆናቸውን
የተለያዩ አገራት ከወዲሁ
እያረጋገጡም ይገኛሉ። ሦስት
አገራት ወደ ዓለም
ዋንጫው በሚያልፉበት የኤሽያ
አህጉር አዘጋጇ ሕንድ
በቀጥታ ተሳታፊ ስትሆን
ቻይናና ጃፓንም በ2019
ውጤታቸው መሠረት ተሳታፊ
መሆናቸው ቀደም ብሎ
የታወቀ ነው። ከመካከለኛውና ሰሜን አሜሪካ እንዲሁም
ካሪቢያን አገራትም ሦስት
አገራት ተሳታፊ ይሆናሉ።
ከደቡብ አሜሪካ አገራት
ሦስቱ ተሳታፊዎች ብራዚል፣
ቺሊና ኮሎምቢያ የሕንድ
ትኬታቸውን ቀድመው ቆርጠዋል።
ከኦሽኒያ ብቸኛዋ ተሳታፊ
ኒውዚላንድ ስትሆን ሦስት
ሦስት አገራትን የሚያሳትፉት አፍሪካና አውሮፓ በማጣሪያ
ሂደት ላይ ይገኛሉ።
ዘመኑ እአአ
1954 ነበር፤ የእንግሊዝ ዋና
ከተማ በሆነችው ለንደን
የኮመንዌልዝ የወንዶች ማራቶን
ውድድር እየተካሄደ ነው::
ቀዳሚው አትሌት ረጅሙን
የጎዳና ላይ ሩጫ
በአስደናቂ ብቃት ሸፍኖ
ውድድሩ ወደሚጠናቀቅበት ስታዲየም
ገብቷል:: ርቀቱን ለማጠናቀቅም
የ200 ሜትር
ርቀት ብቻ ቀርቶታል::
በድንገት ግን
አትሌቱ የመዳከም ሁኔታ
አሳየ፤ ሩጫው ወደ
እርምጃ ጥቂት ወደፊት
ከዚያ ወደጎን ደግሞ
ወደሁዋላ እያለ በመጨረሻ
ራሱን ስቶ ወደቀ::
ብርቱው አትሌት አሸናፊነቱን
ሳያረጋግጥ በስታዲየም የተገኘው
ስፖርት ወዳድም የናፈቁትን
አስደናቂውን ብቃት ሊመለከቱ
የማይችሉበት አሳዛኝ ክስተት
ተፈጠረ:: ይህ ታሪክ
እንግሊዛዊው አትሌት ጂም
ፒተርስ
የስፖርት ተግባር
ማወዳደር እና ማፎካከር
እንደመሆኑ ተሸናፊና አሸናፊ
መኖሩ የግድ ነው::
የተሻለው አካል አሸናፊ
ሲሆን፤ በብቃቱ ደከም
ብሎ የተገኘው ደግሞ
የተሸናፊነት ጽዋን መጎንጨቱ
የግድ ነው::
አንዳንድ ጊዜ
ግን በስፖርታዊ ውድድሮች
አሳዛኝ የሚባሉ ተሸናፊዎች
ይታያሉ:: ተወዳጁን የእግር
ኳስ ስፖርት እንደማሳያ
ብናነሳ በጨዋታና በግብ
ብልጫ ሲመራ የቆየው
ቡድን በመጨረሻ ሰዓታት
በሚቆጠርበት ግብ ተመትቶ
ከውድድር ውጪ ሲሆን
አሳዛኝ ተሸናፊ ይባላል::
የዛሬው የስፖርት ማህደር
ገጽ ደግሞ በአትሌቲክስ
ስፖርት አሳዛኝ ከሆኑ
ክስተቶች መካከል አንዱ
የሆነውን የዚህን የጂም
ፒተርስ ታሪክ ያወሳል::
ይህ አትሌት
እአአ 1918 የተወለደ
እንግሊዛዊ የረጅም ርቀት
አትሌት ነው:: በረጅም
ርቀት አትሌት የጀመረ
የሩጫ ሕይወቱ እንደሚጠበቀው
ስኬታማ ባይሆንም ፊቱን
የጎዳና ላይ ውድድር
ወደሆነው ማራቶን ማዞሩ
የስኬቱን መንገድ በግልጽ
አመላክቶታል::
በማራቶን የዓለም ክብረወሰን
የሆነ ሰዓትን ከ2ሰዓት
ከ20 ደቂቃ በታች
በመግባት የግሉ በማድረግ
አስደናቂ አቋሙን ያረጋገጠ
አትሌት ነው:: ይኸውም
ከእርሱ አስቀድሞ ከነበሩት
የማራቶን አትሌቶች ወደ
አራት ደቂቃ የሚሆን
ብልጫ ያለው ሲሆን፤
ይኸውም አትሌቱ የተለየ
ተሰጥኦ ያለው መሆኑን
ያመሳከረ ነበር::
የመጀመሪያውን
ክብረወሰን እአአ በ1952
ያስመዘገበ ሲሆን፤ የገባበት
ሰዓትም 2፡20፡42
ነበር:: በቀጣዩ ዓመት
በተካሄደ ሌላ ውድድር
ላይ ደግሞ 2፡18፡40
በሆነ ሰዓት በመግባት
የራሱን ክብረወሰን በማሻሻል
በርካቶች ሊያደርጉት ቀርቶ
ሊያስቡት የማይችሉትን ጀብድ
ፈጸመ:: ቀድሞ በመግባት
አሸናፊ ከመሆን ባለፈ
ፈጣን ሰዓትን ማስመዝገብ
የፉክክሩ አንድ አካል
በሆነበት የአትሌቲክስ ስፖርት
ሰከንዶችን ማሻሻል የሚያስገኘው
ክብር ግልጽ ነው::
በአንጻሩ ይህ አትሌት
ደቂቃዎችን በማሻሻልም ጭምር
የወቅቱ የማራቶን ቁጥር
አንድ አትሌት ለመሆን
ችሏል::
ብርቱው
አትሌት ፒተርስ በዚያው
ዓመት በሆላንድ በተካሄደ
ውድድር ላይ በድጋሚ
ሰዓቱን ለማሻሻል አቅዶ
ቢሮጥም፤ 2:19:22 በሆነ
ሰዓት ነበር የገባው::
ይኸውም ሁለተኛው የማራቶን
ፈጣን ሰዓት ነበር::
በቀጣዩ
ዓመት የኮመን ዌልዝ
ውድድር አትሌቱ ተሳታፊ
ሲሆን፤ በተለመደው ብቃት
ርቀቱን ከመሸፈን ባለፈ
የራሱን የቀደመ ሰዓት
በድጋሚ ሊያሻሽል እንደሚችልም
ግልጽ ነበር:: ምክንያቱ
ደግሞ በሁለተኛነት እርሱን
ከሚከተለው አትሌት 17 ደቂቃዎችን
አስቀድሞ በመሮጥ የጎዳና
ላይ ሩጫውን አጠናቆ
ወደ ስታዲየሙ መገስገስ
ችሎ ነበር:: በኢምፓየር
ስታዲየም ውስጥም ተዓምረኛውን
አትሌት ለመመልከት 35ሺ
የሚሆኑ ተመልካቾች ተገኝተው
ድጋፋቸውን ይሰጡ ነበር::
የተጠበቀው
አትሌት በስታዲየሙ ብቻውን
እየሮጠ፤ ሕዝቡም ደስታውን
እየገለጠ ባለበት ሁኔታ
ግን ድንገተኛ ክስተት
ታየ:: ይኸውም አትሌቱ
በመልካም ጤንነት ላይ
አለመሆኑን የሚያመላክት ሲሆን፤
ከመንገዳገድ አልፎ 200 ሜትር
እየቀረው ተዝለፍልፎ ወደቀ::
በቦታው የነበሩት የሕክምና
ባለሙያዎችም ሕይወቱን ለማትረፍ
ፒተርስን የሐኪም ድጋፍ
እንዲያገኝ ተረባረቡ:: ለሶስት
ሰዓታት ራሱን ከሳተ
በኋላ ቢነቃም በነበረበት
አደገኛ ሁኔታ አንጻር
በድጋሚ ግን ወደ
ሩጫ ሕይወት ሊመለስ
አልቻለም::
ውድድሩን ሙሉ ለሙሉ ባያጠናቅቅም የውድድር አዘጋጆቹ ተወያይተው ርቀቱን የሸፈነበት 2ሰዓት ከ17 ደቂቃ ከ39 ሰከንድ የሆነ ሰዓት ሶስተኛው ክብረወሰን ሆኖ ሊመዘገብለት ችሏል:: አትሌቱ ጤናው ከተመለሰለት በኋላም ሕይወቱ የነበረበትን አደገኛ ሁኔታ ‹‹በዚያን ዕለት አለመሞቴ እድለኛ ስለነበርኩ ነው›› በማለት ነበር የገለጸው::
ብርሃን ፈይሳ
አዲስ ዘመን ሚያዝያ 23 ቀን 2014 ዓ.ም
ዮሐንስ አባይ አማካሪ ድርጅት የአዲስ አበባ ስቴድየም ዕድሳትና ጥገና ዝርዝር ዲዛይን ለመሥራት፣ የግንባታ ሥራውን ለመከታተልና ኮንትራት ለማስተዳደር ከቀድሞው የኢፌዴሪ ስፖርት ኮሚሽን ከአሁኑ ባህልና ስፖርት ሚኒስቴር ጋር የውል ስምምነት ፈፅሞ ወደ ሥራ መግባቱ ይታወቃል።
ይሁን እንጂ ድርጅቱ የዲዛይን ሥራዎችን ሠርቶ በወቅቱ ባለመጠናቀቅ፣ የሚጠየቀው የሥራ ትዕዛዞችን በወቅቱ ባለማረጋገጥ፣ የሚፈጠሩ ልዩነቶችን እንደ አማካሪ ቀድሞ በመሥራት ለአሠሪ ባለማሳወቅ፣ ለተጠየቁ ጥያቄዎች በወቅቱ ምላሽ ባለመስጠት፣ የሥራውን ጥራት የሚከታተሉ በቂ ባለሙያዎች በመስክ ላይ ባለመመደብ፣ የተመደቡ ባለሙያዎችም ቢሆኑ በመስክ ላይ ባለመገኘት፣ የፕሮጀክቱን አንገብጋቢነት በተደጋጋሚ እየተነገረ በተቃራኒው ሥራዎችን በማጉላላትና በጊዜ እንዳይጠናቀቅ በማድረግ ችግር እየፈጠረ መሆኑን የባህልና ስፖርት ሚኒስቴር በጻፈው ደብዳቤ ገልጿል፡፡
ሚኒስቴር መስሪያ ቤቱ እነዚህን ችግሮች በማብራራት በስብሰባዎች፣ በደብዳቤዎችና በስልክ ጥሪዎች እንዲስተካከሉ ተደጋጋሚ ሙከራዎች ቢደረግም ችግሩን ከመቅረፍና የመንግሥት ሀብትን ለመቆጠብ በተሰጠው አቅጣጫ መሠረት ሥራው እንዲጠናቀቅ ከማድረግ ይልቅ አማካሪ ድርጅቱ ከነጭራሹ በመስክ ላይ ባለማግኘትና ሥራ ባለማሠራት ፕሮጀክቱን ወደ ባሰ ችግር እየከተተው መሆኑን ጨምሮ ገልጿል፡፡
በመሆኑም ሚኒስቴሩ የአዲስ አበባ ስቴዲየም ዓለም አቀፍና አህጉር አቀፍ ውድድሮችን እንዲያስተናግድ በተቀመጠው ስታንዳርድ መሠረት ይሠራ ዘንድ በኮንትራትና በተሠጠው ትዕዛዝ መሠረት በአጭር ቀናት ውስጥ ወደ ተጨባጭ የኮንትራት አስተዳደር ሥራ እንዲገባ ለድርጅቱ የመጨረሻ ማስጠንቀቂያ መስጠቱን ጠቁሟል። ይህ ካልሆነ ግን በኮንትራቱ መሠረት እርምጃ ለመውሰድ የሚገደድ መሆኑን የባህልና ስፖርት ሚኒስቴር አስታውቋል፡፡
ከሃምሳ አመታት በላይ በርካታ ዓለምአቀፍና አህጉር አቀፍ ውድድሮችን እንዲሁም ባህላዊና መንፈሳዊ ክንውኖችን ያስተናገደው አንጋፋው የአዲስ አበባ ስቴድየም ሰኔ 30 ቀን 2013 ዓ.ም የዕድሳት ሥራው መጀመሩ ይታወሳል።
ዕድሳቱ በቅድሚያ ካፍ የሰጣቸውን አስተያየቶች መሠረት አድርጎ የሚሠራ መሆኑ በወቅቱ የተገለጸ ሲሆን፤ የመጫወቻ ሜዳው፣ የመልበሻና የመታጠቢያ ክፍሎች፣ የተመልካች መፀዳጃና የኤሌክትሪክ እንዲሁም የጽዳት ሥራዎችን የሚያካትት ይሆናል።
እድሳቱ በአንድ ዓመት እንዲጠናቀቅ ታቅዶ ሥራው ቢጀመርም፣ በታሰበው ጊዜ እንደማይጠናቀቅ የሚያረጋግጡ ማሳያዎች እየበረከቱ ናቸው። የእድሳት ሥራው በገንዘብ ረገድ ችግር ባይኖርበትም ከተጀመረ በኋላ ብዙ ውጣ ውረዶች ማጋጠማቸውና ብዙ መስተካከል የሚገባቸው ሥራዎች መገኘታቸው በጊዜ ላለመጠናቀቁ በምክንያትነት የሚጠቀስ መሆኑ በሚኒስቴር መስሪያ ቤቱ ሰሞኑን በእንድ መድረክ ላይ በሰጠው ማብራሪያ ጠቁሟል።
የስቴድየሙ እግር ኳስ መጫወቻ ሜዳ ደረጃውን የጠበቀ ባለመሆኑ አህጉር አቀፍ ጨዋታዎችን እንዳያካሂድ መታገዱ ለእድሳቱ ምክንያት እንደነበረ የሚታወስ ሲሆን፤ አሁን የደረሰበት ሁኔታም በኢፌዴሪ ባህልና ስፖርት ሚኒስቴር አመራሮች እንዲሁም በኢትዮጵያ እግር ኳስ እና አትሌቲክስ ፌዴሬሽኖች ከሦስት ወር በፊት የመስክ ጉብኝት ተደርጎበታል፡፡
በጉብኝቱም ወቅት አራት የተጫዋቾች መልበሻ፣ የዳኞች ማረፊያ እንዲሁም ሌሎች አገልግሎት ሰጪ ክፍሎች እድሳት በመጠናቀቅ ላይ እንደሚገኝ ታይቷል፡፡ ካፍ በዋናነት ትኩረት የሚያደርግበት የእግር ኳስ መጫወቻ ሜዳ ግንባታውም በመፋጠን ላይ እንደሚገኝ ተነግሮ ነበር።
በጉብኝቱ ወቅት የኢትዮጵያ እግር ኳስ ፌዴሬሽን ፕሬዚዳንት አቶ ኢሳያስ ጅራ፣ በየጊዜው ከሚያደርጉት ጉብኝት አንጻር የመልበሻ ክፍሎች እድሳቱ በተያዘለት ጊዜ እየተካሄደ መሆኑን ጠቁመው፣ ከመጫወቻ ሜዳው የሳር ተከላ ጋር በተያያዘ ግን እድሳቱን በማከናወን ላይ የሚገኘው ተቋራጭ ልምድ እንደሌለው መናገራቸው ይታወሳል።
ይህንን ሥራ ሊያከናውኑ የሚችሉ ባለሙያዎች ከዚህ ቀደም በተካሄደው ጉብኝት እንዲገኙ ጥሪ ተደርጎ የነበረ ቢሆንም፣ ከአገሪቷ ወቅታዊ ሁኔታ አንጻር ተጋባዡ ካምፓኒ ወደ ኢትዮጵያ እንዳይገባ በፈረንሳይ መንግሥት በመከልከሉ ሊቀር መቻሉ ተጠቁሟል።
በጉብኝቱ ወቅት የስቴድየሙ የመጀመሪያ ዙር ግንባታ በመጠናቀቅ ላይ መሆኑ እና የግንባታ ደረጃው 40 ከመቶ ላይ እንደደረሰም በጉብኝቱ ወቅት ተጠቁሞ ነበር። በ100 ቀናት ውስጥ እንዲጠናቀቅም በእቅድ ተይዞ ግንባታው በመከናወን ላይ እያለ ነው ለአማካሪ ድርጅቱ የመጨረሻ ማስጠንቀቂያ የተሰጠው።
በኢትዮጵያ ደረጃቸውን የጠበቁ ስታዲየሞች አለመኖራቸውን ተከትሎ ኢትዮጵያ የአፍሪካ እግር ኳስ ኮንፌዴሬሽን (ካፍ) የትኛውንም አህጉር አቀፍ ውድድር እንዳታስተናግድ መታገዷ ይታወሳል፡፡ ይህ በእንዲህ እንዳለ በመጪው ዓመት ለሚካሄደው የአፍሪካ ዋንጫ ማጣሪያ የምድብ ድልድል የወጣ ሲሆን፤ በቀጣዩ ወር መጨረሻም ውድድሮቹ ይጀመራሉ፡፡ በመሆኑም የኢትዮጵያ ብሔራዊ ቡድን በሜዳው ማድረግ የማይችልበት ሁኔታ መኖሩ ለስፖርት ቤተሰቡ አሳሳቢ ጉዳይ ሆኗል፡፡
ቦጋለ አበበ
አዲስ ዘመን ሚያዝያ 22 ቀን 2014 ዓ.ም
ስፖርት በዘመናችን
ብዙ
ነገር
ነው።
በተለይም
በዓለም
ሕዝብ
ዘንድ
እጅግ
ተወዳጅና
ከፍተኛ
ተቀባይነት
ያለው
የእግር
ኳስ
ስፖርት
ለአንድ
አገር፣
ማህበረሰብና
ግለሰብ
ተዘርዝሮ
የማያልቅ
ዘርፈ
ብዙ
ጥቅም
እንዳለው
የማይስማማ
አለ
ተብሎ
አይታሰብም።
ዓለማችን ከቅርብ
አመታት
ወዲህ
በየአቅጣጫው
ከገባችበት
የፖለቲካ
ውጥረት፣
የተለያዩ
አይነት
ጦርነቶች
አኳያ
እግር
ኳስ
ተጽእኖውን
ከሚያሳርፍባቸው
ጉዳዮች
አንዱን
የሰላም
ጉዳይ
መዘን
ብንመለከት
ስፖርቱ
ምን
ያህል
ፋይዳ
እንዳለው
መረዳት
ይቻላል።
በእርግጥ
እግር
ኳስ
ለሰላም
ያለውን
ትልቅ
አስተዋጽኦ
አሁን
ለስፖርት
ቤተሰቡ
መናገር
ለቀባሪው
ማርዳት
ቢሆንም
ማስታወሱ
ጉዳት
የለውም።
በዛሬው የስፖርት
ማህደር
አምዳችንም
የቀጣዩ
አፍሪካ
ዋንጫ
ማጣሪያ
የምድብ
ድልድል
ባለፈው
ማክሰኞ
ምሽት
ይፋ
መሆኑን
ተከትሎ
ትልቁን
አህጉራዊ
ውድድር
በቀጣይ
አመት
የምታዘጋጀው
ምእራብ
አፍሪካዊቷ
አገር
ኮትዲቯር
ከሁለት
አስርት
አመታት
በፊት
ገብታበት
ከነበረው
የእርስበርስ
ጦርነት
ለመውጣት
እግር
ኳስ
የነበረውን
ሃይል
የሚያስታውስ
ይሆናል።
እኤአ በ2000
የበርካታ
ከዋክብት
እግር
ኳስ
ተጫዋቾች
አገር
የሆነችው
ኮትዲቯር
በከባድ
የእርስ
በእርስ
ጦርነት
ውስጥ
ገብታ
ነበር።
በዚህ
አስከፊ
የእርስ
በእርስ
ጦርነት
ህጻናት፣
እናቶች፣
አባቶች፣
ነፍሰ
ጡሮች
በአጠቃላይ
የአገሪቷ
ንጹህ
ዜጎች
በመቶ
ሺዎች
የሚቆጠሩ
ሰዎች
ሕይወታቸውን
ያጡበት
ጊዜ
ነበር።
በዚህም
ምእራብ
አፍሪካዊቷ
አገር
በቀላሉ
ወደ
ማትወጣው
ቅርቃር
ውስጥ
ለመዘፈቅ
ተገዳለች።
በወቅቱ በብዙዎቹ
የአፍሪካ
አገራት
እንደታየው
በኮትዲቯር
ፖለቲከኞች
ዘንድም
ከልክ
ያለፈ
የስልጣን
ጥማት፣
አፍቃሪ
ንዋይና
እና
ዝና
እንጂ
ፈጽሞ
ለሰዎች
ሕይወት
ቅንጣት
ታህል
የማያስቡ
ልባቸው
የስልጣን
ወንበርን
ብቻ
የተጠማ
ባለስልጣናት
ለስልጣን
እና
ለሆዳቸው
ይሻሙ
ነበር፤
በመሃል
ንጹሃን፣
ለነገ
ተስፋ
ያላቸው
ህጻናት
እንዲሁም
በርካታ
ዜጎች
በእርስ
በርስ
ጦርነቱ
ሕይወታቸው
ተቀጠፈ።
ደም አፋሳሹ
የእርስ
በእርስ
ጦርነት
መፍትሄ
አግኝቶ
የንጹሃን
ሕይወት
መቀጠፉ
አንድ
ቦታ
መቋጫ
ከማግኘት
ይልቅ
እየቀጠለ
ሄደ።
ለአምስት
አመት
በተካሄደው
ከባድ
ጦርነት
ሳቢያ
የኮትዲቯር
በርካታ
ዜጎች
የሚበላ
ቀርቶ
የሚቀመስ
ብርቅ
እየሆነባቸው
ሄዶ
ብዙዎች
ተራቡ።
መፈንቅለ መንግስት
ሊያደርግ
ያሰበው
አሸባሪ
ቡድን
ተደብቆ
መላ
አገሪቷን
ያሸብራትም
ነበር።
በዚህ
ነገሮች
ከመርገብ
ይልቅ
እየተባባሱ
በሄዱበት
ወቅት
ዝሆኖቹ
በሚል
ቅጽል
ስም
የሚታወቀው
ብርቱካናማ
ማልያ
ለባሹ
የአገሪቱ
ብሄራዊ
የእግር
ኳስ
ቡድን
ወደ
ዓለም
ዋንጫ
በታሪክ
ለመጀመሪያ
ጊዜ
ለማለፍ
የሱዳን
አቻውን
ገጥሞ
ድል
ቀናው።
ዝሆኖቹ በወቅቱ
ሱዳንን
ሲያሸንፉ
በጋዜጣዊ
መግለጫ
ወቅት
የአገሪቱ
የምንጊዜም
ኮከብ
ተጫዋችና
በዓለም
እግር
ኳስ
ላይ
ተጽእኗቸው
ጎልቶ
ከሚነገሩ
ተጫዋቾች
አንዱ
የሆነው
ዲዲየር
ድሮግባ
የአገሪቱ
እርስ
በእርስ
ጦርነት
ቆሞ
ሰላም
እንዲሰፍን
እና
በብሔራዊ
ቡድኑ
ድል
ሁሉም
እንዲደሰት
ቢናገርም
ከጥቂት
ቀናት
በኋላ
ሽኩቻው
ቀጠለ።
ነገሮች
ከመስተካከል
ይልቅ
ተባባሱ።
የስልጣን
ጥማቱ
እና
የወንበር
ሽሚያውም
ቀጥሎ
ንጹሃን
መቀጠፋቸው
ቀጠለ።
እኤአ በ2007
በዲዲዬር
ድሮግባ
የሚመራው
የኮትዲቫር
ብሔራዊ
ቡድን
ከማዳጋስካር
ጋር
ሊያደርግ
የነበረው
ጨዋታ
በወቅቱ
በነበረው
የእርስ
በእርስ
ጦርነት
ምክንያት
ካፍ
በገለልተኛ
ሜዳ
እንዲካሄድ
ወስኖ
ነበር።
ይሁን
እንጂ
ድሮግባ
ደጋግሞ
ባደረገው
ጥረትና
ልመና
ከኮትዲቫር
ውጭ
ሊደረግ
የነበረው
ጨዋታ
በኮትዲቫር
እንዲደረግ
ተወሰነ።
በወቅቱ
ካፍ
በውሳኔው
ተቃውሞ
የነበረው
ቢሆንም
ድሮግባ
ጨዋታው
በአገሩ
መደረግ
የፈለገበትን
አላማ
ነግሮ
የካፍን
ባለስልጣናት
በማሳመን
ጨዋታው
በዝሆኖቹ
ሜዳ
ሊካሄድ
ቻለ።
ጨዋታውን ኮትዲቫር
ስታሸንፍ
የማሸነፊያዋን
ግብ
ያስቆጠረውም
የቁርጥ
ቀን
ልጇ
ዲዲዬር
ድሮግባ
ነበር።
ይህ
ታላቅ
ኮከብ
በወቅቱ
በጉልበቱ
ተንበርክኮ
በአገሩ
ኮትዲቯር
በሁለት
ወገን
እየተደረገ
የሚገኘው
እና
ብዙዎች
እየሞቱበት
የነበረውን
ጦርነት
እንዲቆም
ተማጸነ።
ከጨዋታው
በኋላም
በድሮግባ
አማካይነት
ተጫዋቾች
ተሰባስበው
“እኛ
ብዙ
ሀብት
አለን፤
ለምን
እርስ
በእርስ
እንገዳደላለን፤
ንጹሃን
ለምን
ይገደላሉ፤
ምርጫ
አድርገን
ሰላም
እንድናሰፍን
በፈጣሪ
ስም
እንለምናችኋለን”
በማለት
ተማጸኑ።
ይህ የዝሆኖቹ
ተማጽኖ
ኮትዲቯርን
ብቻ
ሳይሆን
ዓለምን
አስለቀሰ
፤
ሁለቱ
ወገኖችም
ይህንን
አይተው
አዘኑ።
በፖለቲካ
ልዩነቶቻቸው
ዙሪያ
ለመነጋገር
ወሰኑ።
ተነጋግረውም
ጦርነቱን
በመግታት
እና
ተኩስ
አቁም
በመፈራረም
ዓለም
ቢለምናቸው
አልሰማም
ያሉ
በሁለት
ጽንፍ
የቆሙ
የአገሪቱ
የፖለቲካ
ሃይሎች
በእግር
ኳስና
እግር
ኳስ
ተጫዋቾች
ተማጽኖ
በአካል
ተገናኝተው
ተመካከሩ።
ምርጫ እንዲያደርጉ ወሰነም ሂደቱ በሰላም ተጠናቆ ያ ሰላም የናፈቀው ሕዝብ ፤ ያ የተራበ ሕዝብ ዳግም ሰላምን አገኘ። የዓለም ሃያል መንግስታት የተሳናቸውን እግር ኳስ ሰላምን ፈጠረ። አሁን ላይም ኮትዲቯር ከዚያ አስከፊ የእርስ በእርስ ጦርነት ከአመታት በኋላ የ2023 ታላቁን የአፍሪካ ዋንጫ ለማሰናዳት ሽርጉዷን የጀመረች አገር ሆናለች።
ቦጋለ አበበ
አዲስ ዘመን ሚያዝያ 16 ቀን 2014 ዓ.ም
በጀርመን የጸደይ ወራት ከሚካሄዱ የአትሌቲክስ ውድድሮች ትልቁ የሃምቡርግ ማራቶን ነው። የተጀመረው እአአ ከ1986 የሆነው ይህ የማራቶን ውድድር፤ በዓለም አትሌቲክስ የወርቅ ደረጃ ከተሰጣቸው የጎዳና ላይ ውድድሮች መካከል አንዱ ነው።
በዘንድሮው ነገ በሚካሄደው በዚህ ሩጫ ላይም 25ሺ ሰዎችን በማካፋል እንደሚካሄድም የውድድሩ አዘጋጆች አስታውቀዋል። በውድድሩ ላይ ከመላው ዓለም የተወጣጡ በርካታ አትሌቶች ተካፋይ ሲሆኑ፤ ኢትዮጵያዊያን አትሌቶች ደግሞ አሸናፊ ይሆናሉ የሚል ቅድመ ግምት አግኝተዋል።
ኢትዮጵያዊያን አትሌቶች በብዛት ከሚካፈሉባቸው የማራቶን ውድድሮች መካከል አንዱ ሲሆን፣ ኢትዮጵያውያኑ በውጤታማነትም ውድድራቸውን የሚያጠናቅቁበት ነው። ለዚህም ማሳያ ከሚሆኑት መካከል በሴቶች የቦታውን ክብረወሰን በኢትዮጵያዊቷ ጠንካራ አትሌት መሰለች መልካሙ እስካሁን መያዙ ነው። አትሌቷ ክብረወሰኑን ያስመዘገበችው እአአ በ2016 ሲሆን፤ በወቅቱ የገባችበት 2:21:54 የሆነ ሰዓት እስካሁን ሊሻሻል አልቻለም።
በዚህ ውድድር ላይም ተሳታፊ የሚሆኑ ኢትዮጵያዊያን የተሻለ ሰዓት በማስመዝገብ ያጠናቅቃሉ በሚል ከሚጠበቁት መካከል አንዷ በግማሽ ማራቶን የምትታወቀው አትሌት ያለምዘርፍ የኋላው ናት። በጎዳና ላይ ሩጫዎች ፈጣን ሰዓቶችን በማስመዝገብ የምትታወቀው አትሌቷ፣ ለመጀመሪያ ጊዜ በሃምቡርግ የማራቶን ውድድሯን ታደርጋለች፤ ይሁንና የተሻለ
የአሸናፊነት ግምት ካገኙት አትሌቶች መካከል ቀዳሚዋ ሆናለች።
በግማሽ ማራቶን ውድድሮች ስኬታማ የሆነችው አትሌቷ፤ ርቀቱን 1:03:51 የሆነ ሰዓት በመሮጥ የዓለም ሁለተኛው ፈጣን ሰዓት የግሏ ነው። ከሁለት ወራት በፊት በ10 ኪሎ ሜትር ሩጫ 24 ደቂቃ ከ29 ሰከንድ ከ14 ማይክሮ ሰከንዶች በመሮጥ የዓለም ክብረወሰኑን በእጇ ማስገባቷ ይታወሳል። በታላቁ የኢትዮጵያ ሩጫ ላይም ውድድሩን በቀዳሚነት ማጠናቀቋ አይዘነጋም።
በአሰልጣኝ ተሰማ አብሽሮ የምትሰለጥነው አትሌቷ ግማሽ ማራቶንን ከ10 ጊዜያት በላይ በመሮጥና አሸናፊም በመሆን ከፍተኛ ልምድ አላት። ይህም አትሌቷን ለተሻለ ተፎካካሪነት እንድትጠበቅ አድርጓታል። የውድድሩ አዘጋጆችም የመጀመሪያ ውድድሯን በስኬት የማጠናቀቅ አቅም ያላት አትሌት ናት ሲሉ ምስክርነታቸውን ሰጥተዋል።
አትሌቷ ውድድሩን አስመልክቶ በሰጠችው አስተያየትም ‹‹የማራቶን ሩጫዬን በሃምቡርግ በመጀመሬ እጅግ ደስታ ይሰማኛል። በዚህ ውድድር ለመሳተፍ ብቻም ሳይሆን ክብረ ወሰን የሆነ ሰዓት ለማስመዝገብ እፈልጋለሁ›› ብላለች።
በወንዶች በኩል ደግሞ እአአ በ2017 የሀምቡርግ ማራቶን አሸናፊ የነበረው አትሌት ጸጋዬ መኮንን ተካፋይ እንደሚሆን የውድድሩ አዘጋጆች አረጋግጠዋል። አትሌቱ አሸናፊ በሆነበት ውድድር ያስመዘገበው 2:07:26 የሆነ ሰዓት ይሁን እንጂ፣ እአአ በ2014 የዱባይ ማራቶን የገባበት 2:04:32 የሆነ ሰዓት ምርጡ ነው። የ26 ዓመቱ ወጣት አትሌት በቦታው ያለውን ልምድ ተጠቅሞ የውድድሩ አሸናፊ አሊያም ተፎካካሪ ያደርገዋል የሚል ግምት አግኝቷል።
የበርሊን ማራቶን ቻምፒዮኑ ጉዬ አዶላም የዚህ ውድድር ተካፋይ ሲሆን፤ ሁለቱ አትሌቶች አሸናፊዎች እንደሚሆኑ በስፖርት ቤተሰቡ ይጠበቃሉ። ምክንያቱ ደግሞ ሁለቱም አትሌቶች ከ2 ሰዓት ከ05 ደቂቃ በታች የሆነ ሰዓት ስላላቸው ነው። ያለፈው ዓመት የበርሊን ማራቶን አሸናፊ አትሌት ጉዬ አዶላ 2:03:46 የሆነ ፈጣን ሰዓት አለው። አትሌቱ ከጉዳት፣ የኮቪድ ወረርሽኝ እና ሌሎች ምክንያቶች ጋር በተያያዘ ለሁለት ዓመታት ከውድድር ርቆ ቆይቶ በተካፈለበት ውድድር ነበር ውጤታማ የሆነው። በምርጥ አቋም ላይ የሚገኘው አትሌቱ በሃምቡርግ ሲሮጥ ይህ የመጀመሪያው ቢሆንም ለተፎካካሪዎቹ ፈተና እንደሚሆን ተገምቷል።
እአአ
2019 ላይ ቫሌንሺያ ማራቶንን 2:03:51 በሆነ ሰዓት የሮጠው ክንዴ አጣናውም በውድድሩ ሌላኛው ተጠባቂ ነው። የፓሪስ ማራቶንን 2:04:48 በሆነ ሰዓት የሮጠው ሌላኛው ኢትዮጵያዊ አበበ ደገፋም በውድድሩ አንደሚሳተፍ ታውቋል። የጎረቤት ሃገራት ኬንያ፣ ኤርትራ እና የኡጋንዳ አትሌቶችም የኢትዮጵያዊያኑ አትሌቶች ተፎካካሪ እንደሚሆኑ ይጠበቃል።
ብርሃን ፈይሳ
አዲስ ዘመን  ሚያዝያ 15 /2014
በኢትዮጵያ በየክልሉና
ከተማ
አስተዳደሮቹ
በርካታ
ስታዲየሞች
ተገንብተዋል፤
እየተገነቡም
ይገኛሉ።
ሁሉም
ስታዲየሞች
ግን
የፊፋን
መስፈርት
በጠበቀ
መልኩ
የተገነቡ
አይደሉም።
ይህን
ተከትሎም
እገዳ
ተጥሎባቸዋል።
በእዚህ
የተነሳም
ዓለም
አቀፍ
ጨዋታዎችን
ማስተናገድ
አልቻሉም።
ደረጃቸውን
ለመጠበቅና
ግንባታቸውን
ለማጠናቀቅ
እየተሞከረ
ቢሆንም፣
አገሪቱ
ላሉበት
ወሳኝ
ግጥሚያዎች
ሊደርሱላት
አልቻሉም።
እንደ አዲስ
አበባ
ስታዲየም
ያሉትም
እድሳታቸው
ሊጠናቀቅ
አልቻለም።
ሌሎች
ስታዲየሞች
የማጠቃለያ
ስራ
ይቀራቸዋል፤
ግንባታቸውን
ለማጠናቀቅ
የሚያስፈልጉት
የግንባታ
መሳሪያዎችና
ግብአቶች
የሚመጡት
ግን
ከውጭ
አገራት
መሆኑና
ይህን
ማግኘት
ደግሞ
ከክልሎቹ
አቅም
ጋር
ሲዳመር
የማጠናቀቂያ
ጊዜያቸውን
ሊርቅ
የግድ
ሆኗል።
የስታዲየሞቹ ጉዳይ
በእዚህ
ሁኔታ
ውስጥ
ሆኖ
ነው
እንግዲህ
የ34ኛው የአፍሪካ ዋንጫ የማጣሪያ ጨዋታዎች ከተፍ ያሉት። በችግሩ ላይ ችግር። ይህ ኮትዲቯር አስተናጋጅ የሆነችበት የአፍሪካ ዋንጫ ሊካሄድ አንድ ዓመት ብቻ ነው የቀረው። የአፍሪካ እግር ኳስ ኮንፌዴሬሽን(ካፍ) በውድድሩ ተካፋይ ለመሆን የሚችሉ አገራትን ለመለየት የሚያስችለውን የማጣሪያ ውድድር ለማድረግ የምድብ ድልድል ከሰሞኑ አውጥቷል።
የኢትዮጵያ እግር
ኳስ
ፌዴሬሽንም
የማጣሪያ
ጨዋታዎቹ
ጥቂት
ሳምንታት
ብቻ
በሚቀሩት
መጪው
ግንቦት
2014 ዓ.ም እንደሚጀመሩ አሳውቋል።
ይኸውም
በስፖርት
ቤተሰቡ
ላይ
ከፍተኛ
ስጋት
የደቀነ
ጉዳይ
ሆኗል።
የስጋት ምንጭ
የሆነው
ይኸው
ጉዳይም
ኢትዮጵያ
ከወራት
በፊት
በአፍሪካ
እግር
ኳስ
ኮንፌዴሬሽን
(ካፍ)
የተቀመጠውን
የስታዲየም
መስፈርት
ባለማሟላቷ
የትኛውንም
ዓለም
አቀፍ
ውድድር
ማስተናገድ
እንደማትችል
ማሳወቁ
ነው።
ባለፉት
ጊዜያትም
እገዳውን
ተከትሎ
የኢትዮጵያ
ወንዶች
ብሔራዊ
ቡድን
(ዋሊያዎቹ)
በሜዳቸው
የሚያደርጓቸውን
ጨዋታዎች
በሌሎች
አገራት
ሜዳ
በመከራየትና
ልዩ
ልዩ
ወጪዎችን
በማድረግ
መጫወታቸው
ይታወቃል።
ይህም
ሁኔታ
አገሪቱን
ውድ
የሆነውን
የውጭ
ምንዛሬ
እንድታወጣ
አስገድዷታል።
በአሁኑ ወቅትም
አገሪቱ
በተለያዩ
ጫናዎች
የተነሳ
የውጪ
ምንዛሬ
እጥረት
በስፋት
አጋጥሟታል።
በእዚህ
የተነሳም
በርካታ
ፕሮጀክቶች
በተያዘላቸው
የጊዜ
ሰሌዳ
መሰረት
እየተከናወኑ
አይደሉም፤
ከእነዚህ
ፕሮጀክቶች
መካከል
ደግሞ
አንዱ
የስታዲየም
ግንባታ
ነው።
በስፖርት ቤተሰቡ
ዘንድ
ከፍተኛ
ተስፋ
የተጣለበት
የብሔራዊ
ስታዲየም
ግንባታ
ሁለተኛ
ምዕራፍ
ከተጀመረ
ሁለት
ዓመት
ሆኖትም
በሚገባው
ፍጥነት
ሊሄድ
አልቻለም።
ይህም
የሆነበት
ምክንያት
አንደኛ
በውጪ
ምንዛሬ
እጥረት
ነው።
ለግንባታው
ግብዓት
የሚሆኑ
ዕቃዎችን
ከውጪ
ለማስገባት
እንዲሁም
ለተቋራጩ
በውጪ
ምንዛሬ
የሚከፈለውን
ገንዘብም
እስካሁን
መክፈል
እንዳልተቻለ
መረጃዎች
ያመለክታሉ።
የኢፌዴሪ
ባህልና
ስፖርት
ሚኒስቴርም
መንግስት
በዚህ
ጉዳይ
ላይ
ፖለቲካዊ
ውሳኔ
መውሰድ
እንዳለበት
በቅርቡ
አስታውቋል።
የኢፌዴሪ ባህልና
ስፖርት
ሚኒስቴር
ከስታዲየሞቹ
የግንባታ
ችግር
ጋር
በተያያዘ
ተደጋጋሚ
ጥያቄ
ሲቀርብለት
ቆይቷል።
ለዚህም
ቁርጠኛ
መሆኑን
እና
በአጭር
ጊዜ
ውስጥ
ስታዲየሞቹ
ካፍ
ያስቀመጣቸውን
መስፈርቶች
አሟልተው
ወደ
ውድድር
እንዲገቡ
ለማድረግ
ከባለ
ድርሻ
አካላት
ጋር
በመሆን
በቁርጠኝነት
እንደሚሰራ
ገልጾ
ነበር።
ጠቅላይ
ሚኒስትር
ዶክተር
ዐቢይ
አሕመድን
ጨምሮ
የተለያዩ
የመንግስት
ባለስልጣናት
ጉብኝቶችን
ብሔራዊ
ስታዲየሙ
በሚገነባበት
ስፍራ
በመሄድ
አድርገዋል።
በክልሎች
የሚገነቡና
በተለያየ
ምዕራፍ
ላይ
የሚገኙ
ነገር
ግን
ግንባታቸው
ያልተጠናቀቀና
የቆመ
ስታዲየሞችን
በሚመለከትም
ግንባታው
ለምን
እንዳልተጠናቀቀና
እንደ
ቆመ
ምክክር
በማድረግ
የመፍትሄ
ሀሳብ
እንደሚወሰድም
አስታውቆ
ነበር።
በእርግጥ ሚኒስቴሩ
በዚህ
ላይ
እየሰራ
ይገኛል፤
ጨዋታዎች
ግን
በተለያዩ
ምክንያቶች
ቀድሞ
በተያዘላቸው
መርሃ
ግብሮች
መሰረት
ሊቀጥሉ
አለመቻላቸውን
ታሳቢ
ያደረገ
አስቸኳይ
ስራ
መከናወን
ነበረበት
።
ተጫዋቾች በራሳቸው
ሜዳ
አለመጫወታቸው
ብዙ
ችግር
ያስከትላል።
የአየር
ጸባዩንና
ደጋፊውን
ማጣታቸውም
ብዙ
እድሎችን
የሚዘጋባቸው
መሆኑ
ጉዳዩን
አሁንም
በእጅጉ
አሳሳቢ
ያደርገዋል።
ኢትዮጵያ
በአፍሪካ
ዋንጫው
ያላት
ተሳትፎ
እጅግ
የዘገየና
በረጅም
ዓመታት
ልዩነት
የሚሳካ
መሆኑ
ይታወቃል።
ብሔራዊ ቡድኑ
ከካሜሮኑ
ውድድር
በአንድ
ዓመት
ልዩነት
ለሚካሄደው
የአፍሪካ
ዋንጫ
ችግሮቹን
በመቅረፍና
ጥንካሬው
ላይ
በመስራት
በድጋሚ
የመድረኩ
ተሳታፊ
ለመሆን
የሚችልበት
ምቹ
ሁኔታም
አለው።
ይሁንና
በሜዳው
ሊያገኝ
የሚችለውን
መልካም
አጋጣሚ
በስታዲየሞች
አለመኖር
ምክንያት
ሊያጣ
የሚችልበት
ሁኔታ
መኖሩ
ግን
ያሳስባል።
ፌዴሬሽኑም
ቢሆን
በተጋጣሚዎቹ
ሜዳ
ለሚያደርገው
ጨዋታ
ከሚያወጣው
ወጪ
ባለፈ፤
በራሱ
ሜዳ
ለሚከናወን
ጨዋታ
ለሜዳ፣
ለተጫዋቾች
መጓጓዣ
እና
ቆይታ
እንዲሁም
ለልዩ
ልዩ
ጉዳዮች
የሚከፍለውን
ገንዘብ
የሚሸፍንበት
አቅም
ይኖረዋል
ወይ
የሚለው
ጥያቄ
ሌላኛው
ራስ
ምታት
ነው።
ይህን ሁሉ ታሳቢ ያደረገ መፍትሄ መፈለግ ወቅቱ የግድ ይላል። ጨዋታዎች የግድ መካሄድ ይኖርባቸዋል። ግንቦት ነገ ነው። የሚመለከታቸው የስፖርቱ አካላት እና መንግስት ለእዚህ አስቸኳይ መፍትሄ ማስቀመጥ ይጠበቅባቸዋል።
ብርሃን ፈይሳ
አዲስ ዘመን ሚያዝያ 14 ቀን 2014 ዓ.ም
ኮትዲቯር አዘጋጅ የሆነችበት 34ኛው የአፍሪካ ዋንጫ የማጣሪያ ምድብ ድልድልን ካፍ ይፋ አድርጓል። በዚህም መሰረት ኢትዮጵያ በምድብ አራት ከግብጽ፣ ማላዊ እና ጊኒ ጋር መደልደሏ ታውቋል።
የአፍሪካ እግር ኳስ ኮንፌዴሬሽን (ካፍ) በበላይነት የሚመራው የአህጉሪቷ ታላቅ የእግር ኳስ ውድድር በመጪው ዓመት በኮትዲቯር አዘጋጅነት እንደሚካሄድ ይታወቃል። በየሁለት ዓመቱ የሚካሄደው የአፍሪካ ዋንጫ እአአ በ2019 ካሜሮን፣ 2021 ኮትዲቯር እንዲሁም በ2023 ጊኒ አዘጋጅ በመሆን ተደልድለው ነበር፤ ይሁንና በመላው ዓለም በተከሰተው የኮቪድ 19 ወረርሽኝ ምክንያት የውድድር መርሃ ግብሩ በመሸጋሸጉ ካሜሮን ከወራት በፊት ውድድሩን ማስተናገዷ አይዘነጋም።
በመሆኑም ኮትዲቯር በቀጣዩ የፈረንጆቹ ዓመት ለ34ኛ ጊዜ የሚካሄደውን የአፍሪካ ዋንጫ ታስተናግዳለች። በዚህ ውድድር ላይ ተሳታፊ የሚሆኑ ብሄራዊ ቡድኖችን ለመለየት የሚያስችለው የማጣሪያ ጨዋታ የምድብ ድልድልም ከትናንት በስቲያ ተካሂዷል።
በደቡብ አፍሪካዋ ጆሃንስበርግ በተካሄደው የእጣ ማውጣት ስነስርዓት ላይም 48 የካፍ አባል አገራት በ12 ምድብ ተደልድለዋል። እያንዳንዱ ምድብ አራት አገራትን የሚያቅፍ ሲሆን፤ በፊፋ እግድ የተጣለባቸው ኬንያ እና ዚምቧቡዌም (ማጣሪያው ከመጀመሩ ሳምንታትን አስቀድሞ ከእገዳ ነጻ ስለሚሆኑ ) በድልድሉ የተካተቱ አገራት ሊሆኑ ችለዋል።
ኢትዮጵያም በምድብ አራት፤ ከግብጽ፣ ማላዊ እና ጊኒ ጋር መደልደሏ ታውቋል። የሰባት ጊዜ የአፍሪካ ዋንጫ ባለቤቷ ግብጽ በሴኔጋል ተሸንፋ ዋንጫውን ከማጣቷ ባለፈ ከኳታሩ የዓለም ዋንጫም በተመሳሳይ በሴኔጋል በደረሰባት ሽንፈት ከውድድር ውጭ መሆኗን ማረጋገጧ የቅርብ ጊዜ ትዝታ ነው። ጊኒ እና ማላዊ በካሜሩን በተካሄደው የዓለም ዋንጫ ከዚህ ቀደም ከሚታወቁበት አቋም በተሻለ ሁኔታ የተገኙ ሲሆን፤ ምርጥ 16 ውስጥ መግባታቸው ይታወሳል። በአንጻሩ ከስምንት ዓመታት በኋላ ወደ አፍሪካ ዋንጫው የተመለሰችው ኢትዮጵያ ከምድቧ ማለፍ አለመቻሏ ይታወሳል።
የ33ኛው አፍሪካ ዋንጫ ባለቤት የሆነችው ሴኔጋል በመጨረሻው ምድብ 12፤ ከቤኒን፣ ሞዛምቢክ እና ርዋንዳ ጋር ተደልድላለች። የውድድሩ አዘጋጅ አገር ኮትዲቯር በበኩሏ በምድብ ስምንት ከዛምቢያ፣ ኮሞሮስ እና ሌሴቶ ጋር የምትጫወት ይሆናል። ኮትዲቭዋር ለአፍሪካ ዋንጫ ጨዋታው በቀጥታ የምታልፍ ሲሆን፣ ከተቀሩት አገሮች ጥሩ ውጤት ያገኘው ለአፍሪካ ዋንጫው የሚያልፍ ይሆናል። ምድብ 11 ጠንካራ ተፎካካሪዎች ያሉበት ሲሆን፤ ደቡብ አፍሪካ ከሞሮኮ፣ ዚምቧቡዌ ከላይቤሪያ ጋር ይገናኛሉ።
በአፍሪካ ዋንጫው ላይ ከ12ቱ ምድቦች አንደኛ እና ሁለተኛ ደረጃን ይዘው የሚያጠናቅቁ ብሔራዊ ቡድኖች የአፍሪካ ዋንጫን ተቀላቅለው በኮትዲቯር የዋንጫ ፍልሚያቸውን ያደርጋሉ። የማጣሪያ ውድድሩም በተያዘው መርሃ ግብር መሰረት በመጪው ግንቦት 2014ዓ.ም ላይ እንደሚጀመርም ታውቋል።
ኮትዲቯር እአአ በ1992 እና 2015 የአፍሪካ ዋንጫ ባለቤት ስትሆን፤ ለበርካታ ጊዜያት ደግሞ ወደ ዋንጫው ተቃርባ እንደነበር ይታወቃል። አገሪቷ እአአ በ1984 ይህንን ውድድር ካዘጋጀች በኋላም በቀጣዩ ዓመት ለሁለተኛ ጊዜ የምታስተናግደው ይህ የአፍሪካ ዋንጫ 24 አገራትን የሚያሳትፍ ይሆናል። ለዚህም አገሪቷ ስድስት ስታዲየሞችን እያሰናዳች ሲሆን፤ 40ሺ፣ 20 እና 15ሺ ሰዎችን መያዝ የሚችሉ የሁለት ሁለት ስታዲየሞች ዝግጅትም ይደረጋል።
በስታዲየሞቿ ብቁ አለመሆን ምክንያት የትኛውንም አህጉራዊም ሆነ ዓለም አቀፋዊ ጨዋታ በአገሯ እንዳታስተናግድ የታገደችው ኢትዮጵያ እስካሁን ድረስ በተሰጧት ግብረ መልሶች ላይ ማሻሻያ አድርጋ አላሳወቀችም። በዚህም ምክንያት ማጣሪያው የት ሊካሄድ ይችላል የሚለው የስፖርት ቤተሰቡ ጥያቄ ሆኗል። እንደ ከዚህ ቀደሙ በሌሎች አገራት ሜዳዎች ላይ ከፍተኛ የውጭ ምንዛሬ በማውጣት ጨዋታ ከማድረግ ባለፈ በደጋፊ ፊት ከመጫወት ጋር ተያይዞ የሚገኘው ጥቅም በማጣት ውጤታማነቱ ላይ ተጽእኖ እንዳይፈጠርም ስጋት አሳድሯል።
ብርሃን ፈይሳ
አዲስ ዘመን ሚያዝያ 13 ቀን 2014 ዓ.ም
በስፖርት ውጤታማ ለመሆን መሰረትን በታዳጊዎች ላይ መጣል አስፈላጊ መሆኑ እሙን ነው። የኢትዮጵያ እግር ኳስ ፌዴሬሽንም እድሜያቸው ከ15 ዓመት በታች የሆኑ ታዳጊዎችን በፓይለት ፕሮጀክት በማቀፍ ሃገርን የሚወክሉ ምርጥ የእግር ኳስ ተጫዋቾችን ለማፍራት በመስራት ላይ ይገኛል። ፕሮጀክቶቹ ከትግራይ ክልል ውጪ ባሉ 27 የሃገሪቷ አካባቢዎች ላይ የሚገኙ ሲሆን፤ በእዚህም በሁለቱም ጾታ በጥቅሉ 810 የሚሆኑ ታዳጊዎች በስልጠና ላይ ይገኛሉ።
ይህንንም ተከትሎ የፌዴሬሽኑ ፕሬዚዳንት ኢሳያስ ጅራ ፕሮጀክቶቹ ባሉባቸው አካባቢዎች ተገኝተው ጉብኝት በማድረግ የስልጠና ቁሳቁስ እገዛ አድርገዋል። ስልጠናው ከተጀመረ አንስቶ ያለው ሁኔታ ምን ይመስላል የሚለውን ለመመልከት የቻሉት ፕሬዚዳንቱ ተስፋ ሰጪ ሁኔታ የተመለከቱ መሆኑን ፌዴሬሽኑ በድረገጹ አስነብቧል።
ከወዲሁ ትልቅ ተስፋ እያሳዩ ካሉት ታዳጊዎች መካከልም ከ17 ዓመት በታች ብሄራዊ ቡድን አባል ለመሆን የቻሉም አሉበት። ሌሎች ደግሞ በከተማቸው የውስጥ ውድድሮች ላይ ተካፋይ በመሆን ላይ ይገኛሉ። እንደአጠቃላይ ግን ፕሮጀክቶቹ ያሉበትን ሁኔታ ለመመዘን የሚያስችል ውድድር የቴክኒክ ኮሚቴው በሚያወጣው መርሃ ግብር መሰረት በሃምሌ ወር የሚደረግም ይሆናል።
ከዚህ ቀደም በተለያዩ ስፖርቶች መሰል ፕሮጀክቶች ሲቋቋሙ አስቀድሞ የሚደረግባቸው ዝግጅት አነስተኛ በመሆኑ ምክንያት ውጤታማ ሳይሆኑ መቅረታቸው ግልጽ ነው። ፌዴሬሽኑም ይህንን ችግር ለመቅረፍ እንዲያስችለው በስፖርቱ እምቅ አቅም ያላቸው አካባቢዎችን የመለየት ኃላፊነቱን ለክልሎች ነበር የሰጠው። ከዚያም የፌዴሬሽኑ ቴክኒክ ኮሚቴ የተሳተፈበት ምርጫ በማድረግ የስልጠና ጣቢያዎቹ ሊቋቋሙ ችለዋል። ስልጠናውም በፊፋ እና በካፍ ባለሙያዎች በሰለጠኑ አሰልጣኞች እየተሰጠ እንደሚገኝ ፕሬዚዳንቱ ጠቁመዋል።
ከመጫወቻ ኳሶች እና ከስልጠና ቁሳቁስ ጋር በተያያዘም፤ ፌዴሬሽኑ ‹‹አንድ ኳስ ለአንድ ሰልጣኝ›› በሚል መርህ በአግባቡ የተሟላ ስልጠና እንዲያገኙ ለማድረግ እየሰራ መሆኑን ፕሬዚዳንቱ ጠቁመዋል። በመሆኑም አንድ ሺ ጥራታቸውን የጠበቁ ኳሶች ከሞዛምቢክ እንዲገዙ በማድረግ በተጨባጭ እያንዳንዱ ሰልጣኝ አንድ ኳስ እንዲያገኝ ለማድረግ እየተሰራ ይገኛል።
ሌሎች የስልጠና ቁሳቁስም በተቻለ አቅም ተደራሽ እንዲሆኑ ጥረት እየተደረገ ነው። ይህንንም አስመልክቶ ፕሬዚዳንቱ ‹‹ሰልጣኞቹ ወደ ስራ የገቡት በተሟላ ሁኔታ አይደለም። እኛም አስፈላጊው ነገር እንዲሟላላቸው ጥረት እናደርጋለን። ከዚህ አንጻር ከዚህ ቀደም የስልጠና ትጥቅ አሁን ደግሞ የመጫወቻ ኳስ እያሟላን ነው›› ማለታቸውንም ድረገጹ አስነብቧል።
ይሁንና በአንዳንድ አካባቢዎች ላይ አሁንም ድረስ የስፖርት ማዘውተሪያ ስፍራዎች ችግር ይታያል። በመሆኑም ከክልል ስፖርት ቢሮዎች እንዲሁም ከተማ አስተዳደሮች ጋር መነጋገራቸውንና ይህም እንዲቀረፍላቸው ፕሬዚዳንቱ አመላክተዋል።
አብዛኛዎቹ አካባቢዎች ላይ በቂ ሜዳዎች አሉ፤ ይሁንና የሚያዙት በሌሎች አካላት በመሆኑ ለታዳጊዎቹ ስልጠና ለማመቻቸት አስቸጋሪ ነው። በመሆኑም የመጠቀሚያ መርሃ ግብር እንዲያዝ ምክክር ተደርጓል። ከማዘውተሪያ ስፍራዎች ባለፈ ሰልጣኞች የላብ መተኪያ ያገኙ ዘንድ ፌዴሬሽኑ ከክልልና ከተማ አስተዳደሮች ጋር ተወያይቶ ቃል ተገብቶለታል። ወላጆችም የታዳጊዎቹ ትምህርት ላይ ትኩረት ከማድረግ ባለፈ ከስልጠና መልስ ምግባቸው ላይ እንዲያተኩሩም ጥሪያቸውን አቅርበዋል።
ፌዴሬሽኑ ካቋቋመው ፕሮጀክት ባለፈ በአንዳንድ አካባቢዎች በራሳቸው ተነሳሽነት በትክክለኛው የእድሜ እርከን ተስፋ ሰጪ የሆነ ስልጠና ሲሰጡ የተመለከቷቸው ፕሮጀክቶች መኖራቸውንም ፕሬዚዳንቱ ገልጸዋል። ይህንንም መደገፍ አስፈላጊ በመሆኑ የስልጠና ቁሳቁስ ድጋፍ ከማድረግ ጎን ለጎን የፕሮጀክቱ አካል እንዲሆኑ የተደረገ መሆኑንም አስታውሰዋል።
ይህ ፕሮጀክት በጊዜያዊነት የሚያዝ እንዳልሆነና በዘላቂነት የሚሰራ መሆኑን ፕሬዚዳንቱ አስታውቀዋል። ይልቁኑ ለአራት ዓመታት በስልጠና ላይ ቆይተው በእድሜ እርከን ለሚቋቋሙ ብሄራዊ ቡድኖች ግብዓት በመሆን በአህጉር እና ዓለም አቀፍ ውድድሮች ላይ ተካፋይ ይሆናሉ። ታዳጊዎች ላይ መስራት የፌዴሬሽኑ ስራ አለመሆኑንም ጠቅሰው፣ ሌሎች የሚመለከታቸው አካላትም በጋራ መስራት ይጠበቅባቸዋል ብለዋል። የታዳጊዎች እግር ኳስ ልማት የተቀናጀ ስራ እንደሚፈልግ ጠቁመው፣ በአንድ መቆም ያስፈልጋል ሲሉም ፕሬዚዳንቱ መልዕክታቸውን አስተላልፈዋል።
ብርሃን ፈይሳ
አዲስ ዘመን  ሚያዝያ 12 /2014
በስፖርቱ ዓለም እጅግ አስደናቂ ከሆኑ ጉዳዮች መካከል አንዱ ረጅም ርቀትን በሩጫ የመሸፈን ብቃት ነው፡፡ በተለይ 42 ኪሎ ሜትሮችን የሚሸፍነው ማራቶን ከፍተኛ ጽናትና በልምምድ የዳበረ ጥንካሬን ስለመጠየቁ እርግጥ ነው፡፡ ነገር ግን ብዙዎች ይህንን ፈታኝ ውድድር በተደጋጋሚ ከማሸነፍ ባለፈ የሚገቡበትን ሰዓት በማሻሻል ሳይንስ ሊተነብየው ከሚችለውም በላይ የሰው ልጅ እምቅ አቅም ምን ድረስ እንደሆነ ማሳያ እስከመሆን ደርሰዋል፡፡
የስፖርት ባለሙያዎችም ከዚህ በመነሳት እንዲሁም እጅግ ፈታኝ በሆነው ይህንን ውድድር አሸንፈው ስኬታማ ለመባል የቻሉበትን ምስጢር ለማወቅ ተደጋጋሚ ጥናቶችን አድርገዋል፡፡ በዚህም ሌላኛውን አስደናቂ ውጤት ያገኙ ሲሆን፤ ይኸውም በውድድር አሸናፊ ሊሆኑ የቻሉት ምናልባትም በውድድር ከሚሸፍኑት ርቀት በርካታ እጥፍ የሚሆኑ ኪሎ ሜትሮችን በልምምድ ወቅት በመሮጣቸው ሊሆን ይችላል የሚል ነው፡፡
‹‹ስፖርትስ ሜድስን›› የተባለው ጆርናል ያወጣው ጥናት እንደሚያመላክተው ከሆነም የማራቶን አትሌቶች በሳምንት በአማካይ ከ160 እስከ 220 ኪሎ ሜትር በልምምድ ወቅት ይሸፍናሉ፡፡ የመም ረጅም ርቀት እንዲሁም የጎዳና 5 እና 10 ኪሎ ሜትር ሯጮች ደግሞ በአማካይ በሳምንት ውስጥ ከ 130–190 ኪሎ ሜትር የሚሆን ርቀት በመሮጥ ልምምድ ያደርጋሉ፡፡
ይህንን ከባድ ልምምድ ለመስራትም ሆነ በውድድሮች ላይ ውጤታማ ለመሆንም አትሌቶችም ሆኑ አሰልጣኞቻቸው በቅድሚያ የስልጠና እና የውድድር መርሃ ግብርን ማዘጋጀት የግድ መሆኑን ጥናቱ አመላክቷል፡፡ ከ59 የሚሆኑ ታዋቂ የጎዳና ላይ አትሌቶች እና 16 አሰልጣኞች በተሰበሰበው ናሙና በተጠናቀረው ጥናት መሰረት የአትሌቶችና አሰልጣኞቻቸው ቀዳሚ ስራ የስልጠና መርሃ ግብር ማውጣት እንዲሁም በዓመቱ መጀመሪያ በየትኛዎቹ ውድድሮች መሳተፍ እንደሚፈልጉ ለይተው እቅድ ማውጣት ነው፡፡ ይህ የልምምድ መርሃ ግብር እረፍትንም የሚያካትት ይሆናል፡፡
የመም ረጅም ርቀት አትሌቶች በዓመት ውስጥ ተደጋጋሚ ውድድሮች ላይ ተሳታፊ እንደመሆኑ የልምምድና የእረፍት ጊዜያቸውም በዛው ልክ የታቀደ እና አጭር የጊዜ ገደብን ያካተተ ይሆናል፡፡ የጎዳና በተለይ የማራቶን ሯጮች ግን ከመም አትሌቶች በተለየ መልኩ የልምምድም ሆነ የእረፍት ጊዜ ብቻም ሳይሆን የውድድር ተሳትፎ ሂደት ይኖራቸዋል፡፡
አንድ አትሌት በዓመት ውስጥ ከሁለት እስከ ስድስት ውድድሮች ላይ ብቻ የሚሳተፍ ሲሆን፤ በውድድሮቹ መካከል ደግሞ እስከ ሶስት ወራት የሚደርስ የእረፍት ጊዜ ሊኖረው ይገባል፡፡ የልምምድ ሁኔታውም የተለየ ሲሆን የረጅም ርቀት አትሌቶች በውድድር ወቅት ከሚሮጡበት ፍጥነት ባነሰ(እስከ 80 በመቶ የቀነሰ) መልኩ ለልምምድ የተያዘላቸውን ርቀት እንዲያጠናቅቁ ይመከራል፡፡ ይኸውም ከሶስት እስከ አምስት የሚሆነውን ርቀት በአንድ ሰዓት ውስጥ መሮጥ ሲሆን፤ ምርጥ አሰልጣኞች ይህንን በማመጣጠን በምን ሁኔታ ወደፊት መስፈንጠር ይቻላል የሚለውን በሚገባ ያሳያሉ፡፡
በልምምድ ወቅት አካላዊ
ስሜትን ማዳመጥና መቆጣጠርም
መሰረታዊ ነገር መሆኑን
ከአትሌቶቹ የተገኘውን መረጃ
ዋቢ በማድረግ ጥናቱ
ያመላክታል። ልምምዱን ተከትሎ
በውስጣዊ የአካል ክፍሎችም
ሆነ በውጫዊ አካላት
ጫና መፈጠር አለመፈጠሩን
መለየትና ከተቻለም መዝግቦ
በማስቀመጥ ምን መስራት
ይገባል እንዲሁም የትኞቹ
መቀነስ አለባቸው የሚለውን
ማወቅ ይቻላል፡፡ ይህም
ስልጠናው በሳይንሳዊ መንገድ
እንዲመራ እና ወደ
ውጤታማነት መራመድ እንዲቻል
ምቹ መደላደልን ይፈጥራል፡፡
ስልጠናው በዚህ መልክ
ከቀጠለ በኋላ ልምምድን
እየቀነሱ መሄድ አስፈላጊ
መሆኑን ጥናቱ ያመላክታል፡፡
ከሁለት እስከ ሶስት
ሳምንት ለሚሆን ጊዜ
ቀድሞ ከነበረው የልምምድ
አጠቃላይ ሁኔታ እና
መጠን ከ40 እስከ
60 በመቶ የሚሆነውን መቀነስ
አስፈላጊ ይሆናል፡፡ ውድድሮች
ለመካሄድ ከሰባት እስከ
አምስት ቀናት ሲቀሩትም
በተመሳሳይ መልኩ ልምምድን
መቀነስ በበርካታ አትሌቶች
ዘንድ የተለመደ ነው፡፡
ብርሃን ፈይሳ
አዲስ
ዘመን ሚያዝያ 9/2014
የ2014 ዓም የክለቦችና ክልሎች አገር አቀፍ የውሃ ዋና ሻምፒዮና ካለፈው ቅዳሜ ጀምሮ በቢሾፍቱ መኮንኖች ክበብ የመዋኛ ገንዳ እየተካሄደ ይገኛል። በተለያዩ የውድድር አይነቶች ባለፉት ቀናት በተደረጉ የፍጻሜ ፉክክሮችም የአማራ ክልል ዋናተኞች በርካታ የወርቅ ሜዳሊያዎችን መሰብሰብ ችለዋል።
ባለፈው ማክሰኞ ሚያዝያ
4/2014 ዓ.ም በተደረጉ የፍጻሜ ውድድሮች ብቻ የአማራ ክልል ስድስት የወርቅ ሜዳሊያዎችን ጠቅልሎ በመውሰድ አጠቃላይ አሸናፊ ሆኖ ለማጠናቀቅ የሚያስችለውን ውጤት ከወዲሁ እየሰበሰበ ይገኛል። ክልሉ በበላይነት ካጠናቀቀባቸው ውድድሮች መካከል የስምንት መቶ ሜትር የወንዶች ነጻ ቀዘፋ አንዱ ሲሆን ጥላሁን አያል ቀዳሚ ሆኖ በማጠናቀቅ የወርቅ ሜዳሊያ አሸናፊ ሆኗል። አማኑኤል አዱኛና አብዲ ሁሴን በተመሳሳይ ከአማራ ክልል የብርና የነሐስ ሜዳሊያ አሸናፊዎች ሆነዋል።
በመቶ ሜትር ሴቶች ጀርባ ቀዘፋ የፍፃሜ ውድድር ስፍራሽ ደምሴ ከአማራ ክልል የወርቅ ሜዳሊያ አሸናፊ ስትሆን ሐና ሽመልስ ከኦሮሚያ ፖሊስ የብር ሜዳሊያ አስመዝግባለች። እንጉዳይ አለሙ ደግሞ ከአማራ ክልል ቀሪውን የነሐስ ሜዳሊያ አሸንፋለች።
በሃምሳ ሜትር የወንዶች
ደረት ቀዘፋ የፍፃሜ
ውድድር እዮብ ደባሱ
ለአማራ ክልል ተጨማሪ
የወርቅ ሜዳሊያ ሲያስመዘግብ
ቢኒያም ፀጋዬ ለቢሾፍቱ
ከተማ የብር ሜዳሊያ
አስመዝግቧል። ቀሪውን የነሐስ
ሜዳሊያ ወንድወሰን ዘነበ
ከኦሮሚያ ፖሊስ ማሸነፍ
ችሏል። በሻምፒዮናው እየተሳተፉ
ከሚገኙ ጥቂት ክለቦች
አንዱ የሆነው ዳዊት
ሕንጻ ተቋራጭ በመቶ
ሜትር የሴቶች
ደረት ቀዘፋ የፍፃሜ ውድድር በብርሀን ደመቀ አማካኝነት የወርቅ ሜዳሊያ ማሸነፍ ችሏል። በዚህ ውድድር ቅድስት ወግደረስ ከኦሮሚያ ፖሊስ የብር ሜዳሊያ ስታሸንፍ ቅድስት ካሴ ከአማራ ክልል የነሐስ ሜዳሊያ አጥልቃለች። ዳዊት ህንጻ ተቋራጭ ተጨማሪ የወርቅ ሜዳሊያ በሃምሳ ሜትር የሴቶች ቢራቢሮ ቀዘፋ የፍፃሜ ውድድርም የወርቅ ሜዳሊያ አስመዝግቧል። ኢትዮጵያን በተለያዩ ዓለም አቀፍ የውሃ ዋና ውድድሮች በመወከል የምትታወቀው ራሔል ፍስሐ የውድድሩ የወርቅ ሜዳሊያ አሸናፊ ስትሆን በእምነት ደመላሽ ከአማራ ክልል የብር ሜዳሊያ፣ ብርሃን ደመቀ ከዳዊት ሕንፃ ተቋራጭ የነሐስ ሜዳሊያ በማስመዝገብ ጠንካራ ፉክክር አድርገዋል።
በመቶ ሜትር ወንዶች ቢራቢሮ ቀዘፋ የፍፃሜ ውድድር ጥላሁን አያል ለአማራ ክልል ተጨማሪ የወርቅ ሜዳሊያ ያስመዘገበ ዋናተኛ ሲሆን ከተመሳሳይ ክልል አማኑኤል አዱኛ የብር ሜዳሊያ አሸናፊ መሆን ችሏል። እዮብ እያሱ ከሲዳማ ክልል የነሐስ ሜዳሊያ ተሸላሚ ሆኗል።
ክለቦችና ክልሎች ጠንካራ ፉክክር ባደረጉበት አራት በመቶ ሜትር የሴቶች ነፃ ቀዘፋ የፍፃሜ ውድድር አማራ ክልል የወርቅ ሜዳሊያ አሸናፊ ሲሆን ኦሮሚያ ፖሊስ የብር ሜዳሊያና ቢሾፍቱ ከተማ የነሐስ ሜዳሊያ አግኝተዋል ። በተመሳሳይ አራት በሁለት መቶ ሜትር የወንዶች ነፃ ቀዘፋ የፍፃሜ ውድድር አማራ ክልል የወርቁን ሜዳሊያ ሲወስድ ኦሮሚያ ፖሊስ የብር ሜዳሊያ፣ ቢሾፍቱ ከተማ የነሀስ ሜዳሊያ በማግኘት ውድድራቸውን ያጠናቀቁ መሆኑን ከፌዴሬሽኑ የተገኛው መረጃ ያመላክታል ።
በውድድሩ የአማራ፤ የጋምቤላ እና የሲዳማ ክልሎች ተሳታፊ ሲሆኑ የድሬዳዋ ከተማ እና የቢሾፍቱ ከተማ ተወዳዳሪዎችም በተለያዩ ፉክክሮች ተሳታፊ ናቸው። በክለብ ደረጃ ዳዊት እምሩ የሕንፃ ተቋራጭ፤ ሳምሶን ውሃ ዋና ስፖርት ክለብ እና ኦሮሚያ ፖሊስ የሚሳተፉ ሲሆን አቻላ ያኮቤ በግል ተወዳዳሪ በመሆን ቀርቧል።
‘’ስፖርት ለሰላም ለሕብረ ብሔራዊ አንድነት’’ በሚል መሪ ቃል የሚካሄደው የ2014 ዓ.ም የክልሎች እና የክለቦች የውሃ ዋና ቻምፒዮና እስከ ሚያዝያ 8/2014 ዓም በተለያየ የውድድር አይነቶች በርካታ ፉክክሮችን አስተናግዶ አሸናፊዎቹ የሚለዩ ይሆናል።
ሻምፒዮናው በዋና ስፖርት ተወዳዳሪዎች መካከል የልምድ ልውውጥ የሚደረግበት ፣ ለ2022 አህጉራዊና ዓለም አቀፍዊ ሻምፒዮና ኢትዮጵያን በመወከል ምርጥ ስፖርተኞች የሚመረጡበት እንደሚሆን ታውቋል።
ቦጋለ አበበ
አዲስ ዘመን ሚያዝያ 6/2014
የኢትዮጵያ ውሃ ስፖርቶች ፌዴሬሽን በየአመቱ ከሚያካሂዳቸው ትልልቅ የውድድር መርሃግብሮች አንዱና ዋነኛው የሆነው የኢትዮጵያ ውሃ ዋና ቻምፒዮና ከትናንት በስቲያ በቢሾፍቱ ከተማ ተጀምሯል። በመኮንኖች ክበብ የመዋኛ ገንዳ እየተካሄደ የሚገኘው የ2014 ዓ.ም የኢትዮጵያ ክለቦችና ክልሎች ውሃ ዋና ቻምፒዮና በወጣትና ልምድ ባላቸው ዋናተኞች መካከል በተለያዩ የውድድር አይነቶች ጠንካራ ፉክክር እያስተናገደ ይገኛል።
በውድድሩ የአማራ፤ የጋምቤላ እና የሲዳማ ክልሎች ተሳታፊ ሲሆኑ የድሬዳዋ ከተማ እና የቢሾፍቱ ከተማ ተወዳዳሪዎችም በተለያዩ ፉክክሮች ተሳታፊ ናቸው።
በክለብ ደረጃ ዳዊት እምሩ የህንፃ ተቋራጭ፤ ሳምሶን ውሃ ዋና ስፖርት ክለብ እና ኦሮሚያ ፖሊስ የሚሳተፉ ሲሆን አቻላ ያኮቤ በግል ተወዳዳሪ በመሆን አቅርቧል።
የውሃ ዋና ስፖርቶች ፌዴሬሽን ፕሬዚዳንት ወይዘሮ መሰረት ደምሱ ውድድሩ በዋነኛነት ሁለት ዓላማዎችን ይዞ እንደሚካሄድ ገልጸዋል። ውድድሩ በተለያዩ ደረጃዎች የሚገኙ የውሃ ዋና ስፖርተኞች ያሉበትን ወቅታዊ ብቃትና ደረጃ ለመለየት እንደሚረዳ የጠቆሙት ወይዘሮ መሰረት፣ በውድድሩ ጥሩ ብቃትና አቅም ማሳየት የቻሉ ስፖርተኞች በቀጣይ ለሚከናወኑ ዓለም አቀፍ ውድድሮች ኢትዮጵያን እንዲወክሉ ለመመልመል እንደታሰበ አስረድተዋል።
“የስፖርት ልዩ ባህሪያት ሰላምን ለማስፈን ፣ መቻቻልን ፣ ሕግ መክበርን፣ አገርን መውድድን፣  የማሕበራዊ እና የልማት ትስስርን ለመፍጠር ትልቅ አቅም አለው” ያሉት ፕሬዚደንቷ ይህ ቻምፒዮናው የልምድ ልውውጥ የሚደረግበት ፣ ለ2022 አህጉራዊና ዓለም አቀፍዊ ቻምፒዮና አገራችንን በመወከል ምርጥ ስፖርተኞች የሚመረጡበት ስለሆነ ተወዳዳሪዎች ጠንክረው በመወዳደር አቅማቸውን ማሳየት እንደሚጠበቅባቸው ገልጸዋል።
በውድድሩ የመክፈቻ ሥነሥርዓት ላይ ንግግር ያደረጉት የቢሾፍቱ ከተማ አፈጉባኤ ወይዘሮ ሎምሸት እንዳለ በበኩላቸው “ከተማችን ሁሉም ብሔር ብሔረሰቦች ተቻችሎ ፣ ተከባብሮ በእኩልነት የሚኖሩበት ፣ የሰባት የተፈጥሮ ሀይቅ ባለቤትና የቱሪስት መዳረሻ ከተማ ስለሆነች ከተለያዩ ክልሎች እና ከተማ መስተዳድሮች የመጣችሁ ልዑካን ቡድን እንኳን በሰላም መጣችሁ በማለት” በቆይታቸው ከጎናቸው እንደሚሆኑ ተናግረዋል።
በውድድሩ መክፈቻ እለት ከባህል እና ስፖርት ሚኒስቴር እንዲሁም ከውሃ ዋና ስፖርቶች ፌዴሬሽን ሃላፊዎች የተገኙ ሲሆን በሁለቱም ፆታች በተለያዩ ዘርፎች ስምንት የማጣሪያ ውድድሮች ተከናውነዋል።
ቻምፒዮናው በተለያዩ የውድድር አይነቶች በሁለቱም ፆታ በነፃ ቀዘፋ፣ በጀርባ ቀዘፋ፣ በደረት ቀዘፋ፣ በቢራቢሮ ቀዘፋ፣ በድብልቅ ቅብብል ፣ በነፃ ቅብብል፣ በቅልቅል- ድብልቅ ቅብብል፣ በቅልቅል- ነፃ ቅብብል እና  በግል ድብልቅ የፉክክር አይነቶች የሚካሄድ መሆኑን የኢትዮጵያ ውሃ ስፖርቶች ፌዴሬሽን የጽህፈት ቤት ኃላፊ አቶ ቀልቤሳ ኤባ ገልጸዋል።
በውድድሩ መክፈቻ እለት በተደረገው የ200 ሜትር ነፃ ቀዘፋ ሴቶች የፍፃሜ ውድድር አማራ ክልል 1ኛ፣ ኦሮሚያ ፖሊስ 2ኛ እና ቢሾፍቱ ከተማ 3ኛ በመሆን ማጠናቀቅ ችለዋል።
‘’ስፖርት ለሰላም ለህብረ ብሔራዊ አንድነት’’ በሚል መሪ ቃል የሚካሄደው የ2014 ዓ.ም የክልሎች እና የክለቦች የውሃ ዋና ቻምፒዮና እስከ ሚያዝያ 8/2014 ዓ.ም በተለያየ የውድድር አይነቶች በርካታ ፉክክሮችን አስተናግዶ አሸናፊዎቹ የሚለዩ ይሆናል።
ቦጋለ አበበ
አዲስ ዘመን ሚያዝያ 3/2014
በኢትዮጵያ ጠረጴዛ ቴኒስ ፌዴሬሽን አዘጋጅነት የ2014 ዓ.ም 2ኛው ዙር የክለቦች ቻምፒዮና በአዲስ አበባ ከተማ በአራት ኪሎ ወጣቶች ስፖርት፣ ትምህርትና ስልጠና ማእከል እየተካሄደ ይገኛል።
በቻምፒዮናው ላይ የኦሮሚያ ፖሊሲ፣ የኢትዮ ኤሌክትሪክ ፣ የኢትዮጵያ ንግድ ባንክ ፤ የአዲስ ከተማ ክፍለ ከተማ ወ.ወ.ክማ ፤ የየካ ክፍለ ከተማ እና የኢትዮጵያ ስፖርት አካዳሚ ጠረጴዛ ቴኒስ ክለቦች ተሳታፊዎች ናቸው።
የውድድሩ ዓላማ ኢትዮጵያ ከሚያዝያ 27-30/2014 ዓ.ም ለምታስተነግደው የምስራቅ አፍሪካ ጠረጴዛ ቻምፒዮና ላይ በሁለቱም ፆታ ተሳታፊ የሚሆኑትን የብሔራዊ ቡድን ተጫዋቾች ለመምረጥ መሆኑን የኢትዮጵያ ጠረጴዛ ቴኒስ ፌዴሬሽን ጽህፈት ቤት ሃላፊ ተወካይ አቶ ነጋ ኃይሉ ገልፀዋል።
ውድድሩ በሁለቱም ፆታ በቡድንና በነጠላ የሚካሄድ ሲሆን ከዚህ በፊት የተደረጉት በ1ኛ ዙር የክለቦች ቻምፒዮና፣ በኦፕን ቶርናመንት እና በኢትዮጵያ የክልሎች ቻምፒዮና ላይ በተደረጉት ውድድሮች ላይ አሸናፊ የሆኑ ስፖርተኞች የማጣሪያ ውደድር ተደርጎ የብሔራዊ ቡድን ምርጫ እንደሚደረግ ከፌዴሬሽኑ የተገኘው መረጃ ያመለክታል።
ይህ ቻምፒዮና ከመጋቢት 26/07/2014 ዓ.ም እስከ ሚያዝያ 02/2014 እንደሚካሄድ የወጣው መርሃ ግብር ያሳያል።
ቦጋለ አበበ
አዲስ ዘመን መጋቢት 28/2014
2ኛው የአፍሪካ ቴኳንዶ ቻምፒዮና እና ኢንተርናሸናል የአሰልጣኝነት ስልጠና በኢትዮጵያ አስተናጋጅነት በአዲስ አበባ ራስ ኃይሉ ጅምናዚየም እንደሚካሄድ የኢትዮጵያ ኢንተርናሽናል ቴኳንዶ አሶሴሽን ፕሬዚዳንት ሳቦም ጌታቸው ሽፈራው አስታውቀዋል።
በውድድር እና ስልጠናው ከአስራ አምስት በላይ የአፍሪካ አገራት እንደሚሳተፉ ከፌዴሬሽኑ የተገኘው መረጃ ያመለክታል።
ስልጠናው ከትናንት በስቲያ መጋቢት 26/2014 ዓ.ም ጀምሮ እየተሰጠ የሚገኝ ሲሆን ከሁለት መቶ አርባ በላይ ሰልጣኞች እንደሚሳተፉ ተገልጿል። ከሰልጣኞች ውስጥ ሃያ አምስት የሚሆኑት በሚወስዱት ፈተና የዳን እድገት እንደሚያገኙም ታውቋል። ከሰልጣኞቹ መካከል ኢትዮጵያዊው ሳቦም ወጋየሁ ለአፍሪካ የመጀመሪያ የሆነውን የማስተርነት ማዕረግ ያገኛሉ ተብሎ እንደሚጠበቅም ተጠቁሟል። ከዚህ በተጨማሪ 2ኛው የአፍሪካ ቴኳንዶ ቻምፒዮና ሚያዝያ 01 – 02/2014 ዓ.ም በአዲስ አበባ እንደሚካሄድ ታውቋል ።
ከዚህ ጎን ለጎን ከነገ በስቲያ መጋቢት
30/2014 ዓ.ም 4ኛው የአፍሪካ ቴኳንዶ ኮንፌዴሬሽን ጠቅላላ ጉባኤ በአዲስ አበባ እንደሚካሄድ ተጠቁሟል።
በውድድሩና በስልጠናው እንዲሁም በጉባኤው ለመሳተፍ እና ለመምራት የኢንተርናሸናል ቴኳንዶ ፌዴሬሸን ፕሬዚደንትና ከፍተኛ አመራሮች አዲስ አበባ ገብተዋል ።
ቦጋለ አበበ
አዲስ ዘመን መጋቢት 28/2014
ከግማሽ ምእተአመት በላይ እድሜ ያስቆጠረው አንጋፋው የኢትዮጵያ አትሌቲክስ ቻምፒዮና በረጅም አመታት ጉዞው አዲስ አበባ ከተማ ላይ ብቻ ተወስኖ ሲካሄድ ቆይቷል። በአንድ አጋጣሚ ብቻ ከአዲስ አበባ ወጥቶ 2005 አ.ም ላይ በአሰላ አረንጓዴው ስቴድየም መም ላይ ተካሂዷል። በዚያ ቻምፒዮናም በአንድ የኢትዮጵያ ክብረወሰን ብቻ ነበር የተሻሻለው። በተረፈ በተለያዩ ውድድሮች የኢትዮጵያ አትሌቲክስ ቻምፒዮና ክብረወሰኖች ሙሉ በሙሉ በሚባል ደረጃ የተመዘገቡት አዲስ አበባ ላይ ነው።
ዘንድሮ የአዲስ አበባ አንጋፋው ስቴድየም በእድሳት ላይ መገኘቱ ከተማዋ ትልልቅ ውድድሮችን እንዳታስተናግድ እንቅፋት የመሆኑን ያህል ከአትሌቲክስ አንጻር ይዞት የመጣው መልካም አጋጣሚም አለ። ይህም 51ኛው የኢትዮጵያ አትሌቲክስ ቻምፒዮና ለሁለተኛ ጊዜ በሌሎች ክልሎች እንዲካሄድ ማድረጉ ሲሆን ቻምፒዮናው በአትሌቲክስ ፈጣን ሰዓት ለማስመዝገብ በሚረዳ የአየር ጸባይ እንዲካሄድና ለረጅም አመታት ሳይደፈሩ የቆዩ ክብረወሰኖች በብዛት እንዲሰበሩ አድርጓል።
ቻምፒዮናው ከባህር ጠለል
ከ2ሺ ሜትር
በላይ ልኬት ካላት
ቀዝቃዛዋ አዲስ አበባ
ወጥቶ ከባህር ጠለል
ከ1500 ሜትር
በላይ በምትገኘዋና ሞቃት
የአየር ንብረት ባላት
ሐዋሳ በመካሄዱ ለረጅም
አመታት ያልተደፈሩ በርካታ
ክብረወሰኖች ሊሻሻሉ ችለዋል።
ሐዋሳም በቀደሙት አመታት
በአዲስ አበባ ብቻ
የተመዘገቡ በርካታ ክብረወሰኖች
የተመዘገቡባት ከተማ በመሆን
በኢትዮጵያ አትሌቲክስ ቻምፒዮና
የታሪክ ተጋሪ ለመሆን
በቅታለች። ከክብረወሰኖቹ ባሻገር በተለያዩ ውድድሮች በርካታ አትሌቶች ያስመዘገቧቸው ሰዓቶች በዓለም አቀፍ ውድድሮች ለመሳተፍ የሚያስችላቸው እንደሆነ መታዘብ ይቻላል። ይህም ኢትዮጵያ ኦሊምፒክን ጨምሮ ለታላላቅ ዓለም አቀፍ ውድድሮች አትሌቶችን ለሰዓት ማሟያ(ሚኒማ) ወደ ኔዘርላንድስ ሄንግሎ በመውሰድ የማጣሪያ ውድድሮችን እንዲያከናውኑ የሚደረገው የተለመደ አሠራር ጥናቶች ተደርገው በአገር ውስጥ ሊሆን እንደሚችል እንደ ሐዋሳ ያሉ የአየር ንብረቶች ፍንጭ ሰጥተዋል።
ባለፈው ሰኞ በሦስት አዳዲስ ክብረወሰኖች ታጅቦ የተጀመረው ቻምፒዮና ከትናንት በስቲያ ሲጠናቀቅም በክብረወሰኖች ታጅቦ ነው። በዚህ ቻምፒዮና ለ18አመታት ያልተሰበረው የስለሺ ስህን የወንዶች 10ሺ ሜትር ክብረወሰንን ጨምሮ ለ16 አመታት ያልተደፈረው የሴቶች መቶ ሜትር ክብረወሰኖች ተሻሽለዋል። በ10ሺ ሜትር በሁለቱም ጾታ፣ በዲስከስ ውርወራ በሁለቱም ጾታ፣ በ20 ኪሎ ሜትር ርምጃ ውድድር በሁለቱም ጾታ አዳዲስ ክብረወሰኖች ተሻሽለዋል። የወንዶች ስሉስ ዝላይ፣ የሴቶች መቶ ሜትር፣ የወንዶች 3ሺ ሜትር መሰናክል ውድድሮችም አዲስ ክብረወሰን ያገኙ ሆነዋል።
በቻምፒዮናው ከአስር በላይ ክብረወሰኖች ሲመዘገቡ ከሁለቱ በስተቀር ቀሪዎቹ በአዳዲስ አትሌቶች የተመዘገቡ ናቸው። ሁለት አትሌቶች ብቻ የራሳቸውን ክብረወሰን ማሻሻል ችለዋል። በሴቶች አሎሎ ውርወራ ከሦስት አመት በፊት በ2011 ቻምፒዮና አዲስ አበባ ላይ በመከላከያዋ አትሌት ዙርጋ ኡስማን 13.55 ሜትር ሆኖ የተመዘገበው ክብረወሰን ዘንድሮ በራሷ በዙርጋ ኡስማን 13.56 ሜትር ሆኖ የተመዘገው ክብረወሰን አንዱ ነው። ሌላው የሴቶች 20ኪሎ ሜትር ርምጃ ውድድር ሲሆን አትሌት የኋልዬ በለጠው በ2009 አ.ም ለፌዴራል ማረሚያ ቤት ስትወዳደር በነበረበት ወቅት ያስመዘገበችው 1:32:39 ክብረወሰን ዘንድሮ ራሷ ለኢትዮጵያ ኤሌክትሪክ በመሮጥ ከሰባት ደቂቃ በበለጠ ጊዜ(1:25:50.2) በሆነ ሰዓት ባለፈው አርብ ተሻሽሏል።
ባለፉት በርካታ አመታት በተለያዩ እርከኖች በሚካሄዱ የኢትዮጵያ አትሌቲክስ ቻምፒዮናዎች በርካታ ሜዳሊያዎችን በመሰብሰብ የበላይነት የነበራቸው መከላከያና ኦሮሚያ ክልል ዘንድሮ በርካታ ተፎካካሪ መጥቶባቸዋል። በተለያዩ ውድድሮችም ሁለቱ የቻምፒዮናው አውራዎች ያስመዘግቡ የነበረው ድል ጠንካራ ተፎካካሪ ሆነው በቀረቡት እንደ የኢትዮጵያ ንግድ ባንክ፣ ኢትዮጵያ ኤሌክትሪክና ደቡብ ፖሊስ በመሳሰሉ ክለቦች ሲነጠቁ ታይቷል። ታላላቅ ዓለም አቀፍ ክብር የተሰጣቸው የዓለም ቻምፒዮኖች ጭምር በዚህ ቻምፒዮና በአዳዲስ ቻምፒዮኖች ሲሸነፉ ታይተዋል። በተለይም በመጨረሻው የቻምፒዮና ቀን ሙክታር ኢድሪስ፣ ዮሚፍ ቀጄልቻ፣ ጌትነት ዋለንና ሌሎችም የዓለም ቻምፒዮኖችና ትልቅ ስም ያላየው አትሌቶች በ5ሺ ሜትር ፍጻሜ ለአዲሱ ቻምፒዮን አሊ አብዱልመና እጅ መስጠታቸው ያልተጠበቀ ክስተት ነበር።
ቦጋለ አበበ
አዲስ ዘመን መጋቢት
26/2014
በርካታ ተመልካቾች ያሉት የአውሮፓ ቻምፒዮንስሊግ ዋንጫ ወደ ኢትዮጵያ ለማምጣት ታቅዷል። ከዋንጫው ጋር ዝነኛው አውሮፓዊ የቀድሞ እግር ኳስ ተጫዋችና አሰልጣኝ እንደሚመጣም ታውቋል።
በዓለም ዙሪያ
ተወዳጅና በርካታ ተመልካቾችን
ያፈሩት የአውሮፓ እግር
ኳስ ውድድሮች በኢትዮጵያም
ከፍተኛ አትኩሮትን ማግኘት
ችሏል። የአህጉሩ ትልቁ
ዋንጫ የሆነውና ታላላቅ
ክለቦች የሚዋደቁለት የአውሮፓ
ቻምፒዮንስ ሊግ ዋንጫ
ደግሞ በእግር ኳስ
ቤተሰቡ ዘንድ ተጠባቂ
ከሆኑት መካከል ነው።
ዋንጫው በተለያዩ የዓለም
ሃገራት እየተዘዋወረ የሚጎበኝ
ሲሆን፤ ኢትዮጵያም ከመዳረሻዎቹ
የአፍሪካ ሃገራት መካከል
አንዷ ናት። በመሆኑም
በመጪው ሚያዚያ 02 ቀን
2014 ዓ.ም ባለ
ትልቅ ጆሮው ዋንጫ
በአዲስ አበባ ለስፖርት
ቤተሰቡ እይታ የሚቀርብና
ፎቶ የመነሳት መርሀ
ግብር እንደሚዘጋጅ ሃይንከን
ኢትዮጵያ፣ በውጪ ግንኙነትና
ሰስቴኔብሊቲ ስራ አስኪያጅ
አቶ ፍቃዱ በሻህ
በኩል አስታውቋል።
ከዋንጫው ባሻገር
ከአውሮፓ የቀድሞ ኮከብ
እግር ኳስ ተጫዋቾች
መካከል አንዱ የሆነው
ክላረንስ ሴዶርፍ በአዲስ
አበባ የአንድ ቀን
ቆይታ የሚኖረው መሆኑም
ታውቋል። በተዘጋጀው መርሃ
ግብር መሰረት በሸራተን
አዲስ ሆቴል እና
በአበበ ቢቂላ ስታዲየም
ከአድናቂዎቹ ጋር በቅርበት
የሚገናኝበት አጋጣሚ ተፈጥሯል።
ተጫዋቹ በአበበ ቢቂላ
ስታዲየም በሚኖረው ቆይታም
ከኢትዮጵያ ወጣት ብሄራዊ
ቡድን ጋር ጨዋታ
ያደርጋል። ይኸውም የሚሆነው
የመጀመሪያውን ግማሽ የጨዋታ
ሰዓት ከአንደኛው ቡድን
ጋር ቀሪውን ደግሞ
ከሁለተኛው ቡድን ጋር
በመጫወት ነው።
አቶ
ፍቃዱ በመግለጫቸው፤ ተቋማቸው
ብሄራዊ ቡድኑን ከማገዝ
ጀምሮ የኢትዮጵያ እግር
ኳስ እንዲያድግ የተለያዩ
ድጋፎችን በማድረግ ላይ
መሆኑን ገልጸዋል። በተለይ
ወጣት ተጫዋቾች እንዲነቃቁና
ምሳሌ የሚሆናቸው የእግር
ኳስ ተጫዋቾችን ወደ
ኢትዮጵያ በማስመጣት አርዓያ
እንዲሆናቸው የማድረግ ስራ
ይከናወናል። ተጫዋቹ ከወጣት
ቡድኑ ጋር በሚያደርገው
ጨዋታም የቡድኑ አባላት
ተነሳሽነትና በእርሱ መንገድ
እንዲቀረጹ ይረዳቸዋል። የአውሮፓ
ቻምፒዮንስ ሊግ ዋንጫው
በመላው ዓለም በሚያደርገው
ጉዞ 31 ሃገራትን
ያዳርሳል። በኢትዮጵያ በሚኖረው
ቆይታም የእግር ኳስ
አፍቃሪው አስደሳች ጊዜ
እንደሚያሳልፍ አመላክተዋል።
ድርጅታቸውም
መርሃ ግብሩን ያዘጋጀው
የኢትዮጵያ እግር ኳስ
አፍቃሪያን የአውሮፓ ቻምፒዮንስ
ሊግ ዋንጫንና የጨዋታውን
ኮከብ በቅርበት የማየትና
የማግኘት ዕድል እንዲኖራቸው
ለማድረግ መሆኑን ጠቁመዋል።
ዋንጫውን የማስጎብኘቱ መርሃ
ግብር የ13 ዓመታት
ታሪክ ያለው ሲሆን፤
በአፍሪካ፣ እስያ እንዲሁም
ሰሜንና ደቡብ አሜሪካ
አህጉራት በሚገኙ የተለያዩ
ሃገራት ይዞራል። የዘንድሮው
ጉዞም ‹‹ውዳሴ ለሁሉም
የኳስ አፍቃሪያን፤ ውዳሴ
ለኳስ ተጠባቢያን›› የሚል
ስያሜ ተሰጥቶታል። ዋንጫው
በአፍሪካ አራት ሃገራት
ቆይታ ሲኖረው በዴሞክራቲክ
ሪፐብሊክ ኮን ኪንሻሳ፣
በሞዛምቢክ ማፑቶ፣ ኢትዮጵያ
አዲስ አበባ እንዲሁም
ናይጄሪያ ሌጎስ እና
አቡጃ ከተማዎች ላይ
ለእይታ ይቀርባል።
በጋዜጣዊ
መግለጫው ላይ የተገኙት
የኢትዮጵያ እግር ኳስ
ፌዴሬሽን ምክትል ጽህፈት
ቤት ኃላፊ አቶ
ሰለሞን ገብረስላሴ፤ የኢትዮጵያን
እግር ኳስ ከማሳደግ
ከፌዴሬሽኑ ጋር በአጋርነት
ከሚሰሩት አካላት መካከል
ሃይንከን ኢትዮጵያ ቀዳሚ
መሆኑን ጠቁመዋል። የተጫዋቹ
መምጣትም በተለይ በወጣቶች
ዘንድ ትልቅ የሆነ
መነቃቃትን ይፈጥራል። በመሆኑም
የእግር ኳስ ቤተሰቡ
በመርሃ ግብሩ ላይ
እንዲገኝ ጥሪያቸውን አስተላልፈዋል።
ሆላንዳዊው
የቀድሞ የእግር ኳስ
ኮከብ ሴዶርፍ ከተጫዋችነቱ
ባለፈ በአሰልጣኝነትም ይታወቃል።
ተጫዋቹ በሪያል ማድሪድ፣
ኢንተርሚላን እና ኤሲሚላን
ክለቦች በተለይ የሚታወቅ
ሲሆን፤ በሁለቱ ክለቦች
ሶስት የቻምፒዮንስ ሊግ
ዋንጫዎችን አንስቷል። የቻምፒዮንስ
ሊጉ ምርጥ የመሃል
ሜዳ ተጫዋችነት ክብርንም
አግኝቷል።
በዚህ መልኩ የአውሮፓ እግር ኳስ ከዋክብትን ወደ ኢትዮጵያ ሲያስመጣ ይህ የመጀመሪያ ጊዜው አለመሆኑ የተጠቆመ ሲሆን፤ ከዚህ ቀደም በዚህ መርሃ ግብር ብራዚላዊው የባርሴሎና ኮከብ ተጫዋች ሮናልዲኒሆ ጎቹ ወደ ኢትዮጵያ በመምጣት ከአድናቂዎቹ ጋር በአዲስ አበባ ስታዲየም መገናኘቱ የሚታወስ ነው። በሪያል ማድሪድ እና በቼልሲ ክለቦች የሚታወቀው የቀድሞ የፈረንሳይ ብሄራዊ ቡድን ተጫዋች ክላውድ ማካሌሌም ወደ ኢትዮጵያ በመምጣት የአውሮፓ ቻምፒዮንስ ሊግ ፍጻሜ ጨዋታን ከደጋፊዎች ጋር መመልከቱ የሚታወስ ነው።
ብርሃን ፈይሳ
አዲስ ዘመን መጋቢት 24/2014
51ኛው የኢትዮጵያ አትሌቲክስ ቻምፒዮና ካለፈው ሰኞ ጀምሮ በሐዋሳ ስቴድየም እየተካሄደ ዛሬ አምስተኛ ቀኑን ይዟል። ቻምፒዮናው ነገ በተለያዩ ርቀቶች በሚካሄዱ የፍጻሜ ውድድሮች ይጠናቀቃል። በቻምፒዮናው የመጀመሪያ ሁለት ቀናት ስድስት አዳዲስ ክብረወሰኖች መሰበራቸው በቀጣይ ቀናት ውድድሮችም በርካታ ክብረወሰኖች እንደሚሻሻሉ ተስፋ የሰጠ ቢሆንም እስከ ትናንት በተካሄዱ ውድድሮች አንድ ተጨማሪ ክብረወሰን ብቻ ነው መሻሻል የቻለው።
በቻምፒዮናው ሦስተኛ ቀን ውሎ ከአስር አመት በኋላ የወንዶች ዲስከስ ውርወራ ክብረወሰን ተሻሽሏል። በ2004 ዓ.ም አዲስ አበባ ላይ በመከላከያው አትሌት ምትኩ ጥላሁን 44.33 ሜትር ተይዞ የቆየው የኢትዮጵያ ክብረወሰን ዘንድሮ በሲዳማ ቡናው አትሌት ማሙሽ ታዬ ተሻሽሏል። አትሌቱ ክብረወሰኑን ያስመዘገበውም 45.09 ሜትር በመወርወር ነው። በዚህ ውድድር አትሌት ገበየሁ በእየሱስ ከኢትዮጵያ ንግድ ባንክ 43.77 ሜትር በመወርወር ሁለተኛ ሆኖ ያጠነቀቀበትን ውጤት ሲያስመዘግብ አብዲሳ ገመቹ ከአዳማ ከተማ 42.85 ሜትር በመወርወር የነሐስ ሜዳሊያ አሸናፊ ሆኗል።
ምንም ክብረወሰን ባልተመዘገበበት የቻምፒዮናው አራተኛ ቀን ውሎ ትናንት የተወሰኑ የፍጻሜ ፉክክሮችን ተካሂደዋል። በተለይም በሦስት ሺ ሜትር መሰናክል በሁለቱም ጾታ የተካሄዱ ውድድሮች ትልቅ ትኩረት ያገኙ ሲሆን የርቀቱ የኢትዮጵያ ቻምፒዮኖችም ተለይተውበታል። በዚህም በሴቶች አትሌት ወርቅውሃ ጌታቸው ከመከላከያ በ09፡41.79 የርቀቱ ቻምፒዮን ስትሆን በወንዶች ሳሙኤል ፍሬው ከጥሩነሽ ዲባባ ማሰልጠኛ በ08:22:48 የኢትዮጵያ ቻምፒዮን መሆኑን አረጋግጧል።
በሴቶች መካከል የተካሄደውን ውድድር መቅደስ አበበ ከአማራ ክልል 09:43:72 በማጠናቀቅ የብር ሜዳሊያ ስታጠልቅ፣ የሲዳማ ቡናዋ ዘርፌ ወንድማገኝ በ09:44:85 የነሐስ ሜዳሊያውን የግሏ አድርጋለች። በተመሳሳይ በወንዶች ቻምፒዮኑን ተከትሎ በመግባት ኃይለማርያም አማረ ከፌዴራል ማረሚያ 08፡24.53 ሁለተኛ ሆኖ ሲያጠናቅቅ፣ ታደሰ ታከለ ከኢትዮጵያ ንግድ ባንክ 08፡26.01 ሦስተኛ በመሆን አጠናቋል።
ጥሩ ፉክክር እየተስተናገደባቸው በሚገኙት የሜዳ ተግባራት ፉክክሮች ርዝመት ዝላይ በወንዶች ትናንት ፍጻሜ ሲያገኝ፣ ኡመድ ኡኩኛ ከሲዳማ ቡና 7.47 ሜትር በመዝለል አሸናፊ ሆኗል። ድሪባ ግርማ ከመከላከያ 7.33 ሜትር በመዝለል ሁለተኛ ሲሆን በቀለ ጅሎ ከኦሮሚያ ክልል 7.29 ሜትር ዘሎ ሦስተኛ ሆኖ አጠናቋል። የከፍታ ዝላይ የወንዶች ውድድርም በጥሩነሽ ዲባባ ማሰልጠኛ አትሌት አበራ አለሙ አሸናፊነት ተፈጽሟል። አትሌቱ ቻምፒዮን የሆነው 4.10 ሜትር ከፍታ በመዝለል ነው። 4:00 ሜትር ከፍታ የዘለለው የመከላከያ አትሌት ሳምሶን በሻ ሁለተኛ ሆኖ ሲያጠናቅቅ፣ አበበ አይናለም ከኢትዮጵያ ኤሌክትሪክ 3.90 ከፍታ በመዝለል ሦስተኛ ደረጃን ይዟል።
በቻምፒዮናው ሦስተኛ ቀን ውሎ ከትናንት በስቲያ ፍጻሜ ካገኙ ውድድሮች አንዱ በሆነው የሴቶች ምርኩዝ ዝላይ ውድድር የጥሩነሽ ዲባባ ማሰልጠኛ አትሌቶች የወርቅና የብር ሜዳሊያዎችን አሸንፈዋል። የነሐስ ሜዳሊያውን ማሸነፍ የቻለ አትሌት በሌለበት በዚህ ውድድር ሲፈን ሰለሞን 2.10 ሜትር ከፍታ በመዝለል የወርቁን ሜዳሊያ ስታሸንፍ ሜቲ ቤኩማ 2.00 ሜትር ከፍታ ዘላ የብሩን ሜዳሊያ ወስዳለች።
በተመሳሳይ የሴቶች ርዝመት ዝላይ ውድድር ኪሩ ኢማን ከኢትዮጵያ ንግድ ባንክ 5.75 ሜትር በመዝለል ስታሸንፍ፣ ማሬዋፒዶ ከመከላከያ በ5.68 ሜትር ተከታዩን ደረጃ ይዛ ፈጽማለች። አርያት ዴቪድ ከኢትዮጵያ ወጣቶች ስፖርት አካዳሚ
5.68 ሜትር ሦስተኛ ሆናለች።
በ110 ሜትር መሰናክል ወንዶች ማረሰ ተስፋዬ ከኢትዮጵያ ንግድ ባንክ 14.06 ሰዓት የርቀቱ የ2014 ዓ. ም ቻምፒዮን ሲሆን ኬሪዮን ሞርቴ ከኦሮሚያ ክልል 14.43 ሰዓት፣ ሮድ ቾል ከጥሩነሽ ዲባባ ማሰልጠኛ በ14.76 ሰዓት ሁለተኛና ሦስተኛ ደረጃን ይዘው አጠናቀዋል። በቻምፒዮናው ያለፉት አራት ቀናት ውሎዎች እንደወትሮው በርካታ ውድድሮችን ማሸነፍ ያልቻሉት ኦሮሚያ ክልልና መከላከያ በመቶ ሜትር ሴቶች መሰናክል ውድድር ሁሉንም ሜዳሊያዎች አሸንፈዋል።
በተለይም ኦሮሚያ ክልል ውድድሩን 14.08 ሰዓት ቀዳሚ ሆና ባጠናቀቀችው ሂርጰ ድርባ የወርቅ ሜዳሊያውን ሲወስድ የብር ሜዳሊያውንም
14:17 በሆነ ሰዓት ባጠናቀቀችው አለሚቱ አሰፋ አማካኝነት የግሉ ማድረግ ችሏል። ቀሪውን የነሐስ ሜዳሊያም ምህረት አሻሞ 14.28 በሆነ ሰዓት አጠናቃ ለመከላከያ አስመዝግባለች።
ቻምፒዮናው ነገ የሚጠናቀቅ
ቢሆንም በዛሬው ዕለት
ከማለዳ ጀምሮ በሁለቱም
ጾታ የሚካሄዱ የሃያ
ኪሎ ሜትር ርምጃ
ውድድሮችን ጨምሮ በርካታ
የሜዳ ተግባራትና አጭር
ርቀት የፍጻሜ ፉክክሮችን
እንደሚያስተናግድ ከወጣው መርሃግብር
መረዳት ተችሏል።
ቦጋለ
አበበ
አዲስ ዘመን መጋቢት 23/2014 ዓ.ም
ጥንታዊ መሠረት ካላቸው ስፖርቶች መካከል አንዱ ፈረስ ስፖርት ነው። ይህ ስፖርት በርካታ የውድድር ዘርፎች ያሉት ሲሆን፤ እአአ ከ1900 ጀምሮ ከኦሊምፒክ ስፖርቶች መካከል አንዱ ሊሆን ችሏል። ይህ ስፖርት በኢትዮጵያ ከጥንታዊና ባህላዊ ስፖርቶች መካከል ይመደባል። በአገሪቱ ገጠራማ አካባቢዎች በዓላትን ተንተርሰው ከመካሄዳቸው ባለፈ በኢትዮጵያ ባህል ስፖርቶች ፌዴሬሽን ዕውቅና ካገኙና ውድድርም ከሚካሄድባቸው ስፖርቶች መካከል አንዱ ነው።
ከዚህ ባሻገር በሌላው ዓለም የሚዘወተረውና ዘመናዊ የሆነው ስፖርት በኢትዮጵያ ፈረስ ስፖርት አሶሴሽን አማካኝነት ይካሄዳል። በአገሪቷ ከሚገኙ ስምንቱ የስፖርት አሶሴሽኖች መካከል አንዱ የሆነው ፈረስ ስፖርት የተለያዩ ክለቦችን በስሩ ያቅፋል። በተለያዩ ጊዜያት በአሶሴሽኑ አዘጋጅነት በጃንሜዳ በሚካሄዱ ውድድሮች ላይም ከክለቦቹ ባሻገር ኤምባሲዎችና የውጪ አገራት ዜጎችንም በማሳተፍ ይታወቃል። በርካታ የፈረስ ዝርያዎች ያሏት አገሪቷ ለስፖርቱ ምቹ ሁኔታዎች በስፋት መኖራቸውም በባለሙያዎች ይነሳል።
ኢትዮጵያ በፈረስ ሃብት ከመታደሏ ባለፈ፤ በመጓጓዣነት፣ በጦር እንዲሁም በመዝናኛነት ሰፊ ድርሻ አለው። ይሁንና አገሪቷ እስካሁን ካልተጠቀመችባቸው ሃብቶቿ መካከል አንዱ መሆኑን ተከትሎ እንቅስቃሴውም ከአገር ውስጥ እምብዛም ያልዘለለ ሆኖ ቆይቷል። ከሰሞኑ በአፍሪካ ደረጃ በተካሄደ አንድ ውድድር ግን በስፖርቱ አዲስ ታሪክ እንዲሁም አበረታች የሆነ ተስፋ ታይቷል። በሰሜን አፍሪካዊቷ አገር አልጄሪያ አስተናጋጅ በሆነችበት አህጉር አቀፍ የፈረስ ስፖርት ሻምፒዮና ላይ ኢትዮጵያዊው ታዳጊ ለአገሩ ሜዳሊያ ሊያስመዘግብ ችሏል። በውድድሩ ላይ አገሩን ወክሎ የተሳተፈው ብሔራዊ ቡድን ወደ አገሩ ሲመለስም አቀባበል ተደርጎለታል።
ኢትዮጵያ በሻምፒዮናው ላይ ውድድር ከሚካሄድባቸው የሕጻናትና የታዳጊዎች ወጣቶች ዘርፍ ተሳታፊ ስትሆን በታሪክ ለመጀመሪያ ጊዜ መሆኑን ከኢፌዴሪ ባህልና ስፖርት ሚኒስትር የተገኘው መረጃ ያስረዳል። እድሜቸው ከ18 አመት በታች የሆኑ 7 ታዳጊዎች በብሔራዊ ቡድኑ ታቅፈው አገራቸውን የወከሉ ሲሆን፤ ላለፉት ሁለት ዓመታት በውድድሩ ተካፋይ ለመሆን አሶሴሽኑ ሲዘጋጅ ቆይቷል። ከመጋቢት 14-16/2014 ዓ.ም በተካሄደው ውድድርም ከ12-14 የዕድሜ ክልል በተካሄደው የመሰናክል ዝላይ ታዳጊው ፈረሰኛ ፈጠነ ተሾመ አሸናፊ በመሆኑ ለአገሩ የወርቅ ሜዳሊያ አስገኝቷል። የቤካ ፈርዳ ክለብ ጋላቢው ፈጠነ በአገር ውስጥ በሚካሄዱ ሻምፒዮናዎች ተሳትፎውም በውጤታማነቱ ይታወቃል።
ውጤቱ ተስፋ ሰጪ በመሆኑም ልዑኩ ወደ አገሩ መመለሱን ተከትሎ የኢፌዴሪ ባህልና ስፖርት ሚኒስትር ቀጄላ መርዳሳ፣ የስፖርት ዘርፍ ሚኒስትር ዴኤታው አምባሳደር መስፍን ቸርነት እንዲሁም የአሶሴሽኑ ሥራ አስፈጻሚ ኮሚቴ አባላት የእንኳን ደህና መጣችሁ አቀባበል አድርገዋል። በአቀባበሉም ላይ ሚኒስትሩ መልዕክት ያስተላለፉ ሲሆን፤ ኢትዮጵያ በታሪክ በፈረስ ግልቢያም ሆነ በፈረስ ውጊያ በጦር ሜዳ ብዙ ታሪክ የሠራች በመሆኑ በዚህ ውድድር ታሪክ የተደገመበት ታላቅ ጀብድ መሆኑን ገልጸዋል። እንደ ፈረስ ስፖርት አሶሴሽን ውጤታማ የሆኑ የስፖርት ማኅበራትን ወደ ስፖርት ማዕከል ለማስገባት መንግሥት በትኩረት እንደሚሠራም መጠቆማቸውንም ሚኒስትሩ በድረገጹ አስነብቧል።
የስፖርት ዘርፍ ሚኒስትር ዴኤታው አምባሳደር ቸርነት በበኩላቸው፤ ‹‹ኢትዮጵያውያን ከፈረስ ጋር ወጥተው ተሸንፈው አይመለሱም፤ የጊዜና የቴክኖሎጂ ልዩነት ቢኖርም አባቶቻችን በወጡበት መስክ ሁሉ ከፈረስ ጋር ታሪክ ሠርተው እንደሚመለሱ ይህ አንዱ ማሳያ ነው›› ብለዋል። አምባሳደሩ አክለውም የፈረስ ስፖርት አሶሴሽን በአፍሪካ መድረክ በውጤት መጀመሩ የሚበረታታ ስለሆነ ሁሉም ብሔራዊ ፌዴሬሽኖች የመጨረሻ ግብ የአገር ባንዲራ ከፍ አድርጎ ማስጠራት እስከሆነ ድረስ ተግተው ሊሠሩ ይገባል። መንግሥት የተገኘውን ድል መነሻ በማድረግ በሌሎች ውድድሮችም ጠንካራ ሆነው እንዲገኙ አስፈላጊውን ድጋፍ እንደሚያደርግም አስረግጠዋል።
ብርሃን ፈይሳ
አዲስ ዘመን መጋቢት   22 /2014
ኢትዮጵያ በብዙ ነገሮች ከዓለምና ከአፍሪካ ቀዳሚ መሆኗ በተለያዩ አጋጣሚዎች ይነሳል። ቀዳሚ ካደረጓት መካከል በተለያዩ ዘርፎች አይረሴ ጀግኖቿ የፈፀሟቸው ገድሎችና የፃፏቸው ወርቃማ ታሪኮች ትልቅ ቦታ አላቸው። ለዚህም ብርቅዬ አትሌቶቿ ኦሊምፒክን በመሳሰሉ ታላላቅ የስፖርት መድረኮች ያስመዘገቧቸው አይረሴ ድሎች በብዙ አጋጣሚዎች ከዓለምና ከአፍሪካ የመጀመሪያዋ አገር ሆና ስሟ በታሪክ ጎልቶ እንዲወጣ ማድረግ ችለዋል።
በስፖርቱ ዓለም በተለይም በአትሌቲክስ የረጅም ርቀት ውድድሮች ኢትዮጵያ ከግማሽ ምዕተ ዓመት በበለጠ ገናና ስም እንዲኖራት ያስቻሉ በርካታ እንቁ አትሌቶች ባለቤት ናት። ለዚህ ደግሞ እንደ ዘመናችን ሁሉም ነገር ተመቻችቶላቸው ሳይሆን ከባዶ ተነስተው ፋና ወጊ በመሆን ለአሁኖቹ ከዋክብት አትሌቶች ፈር የቀደዱ ባለታሪኮች የመሰረት ድንጋይ ናቸው።
እንደ እድል ሆኖ ኢትዮጵያ በኦሊምፒክ ማራቶን ታሪክ በወንዶች በጀግናውና ታሪካዊው አትሌት ሻምበል አበበ ቢቂላ አማካኝነት ወርቅ ያጠለቀች የመጀመሪያዋ አፍሪካዊት አገር ብቻም ሳትሆን በኦሊምፒክ የሴቶች አስር ሺ ሜትር በኮማንደር ደራርቱ ቱሉ የወርቅ ሜዳሊያ የተጎናፀፈች የመጀመሪያዋ አትሌት ነች። የሁለቱ ጀግኖች ዘመን የማይሽረው ገድል ዓለም ሁሌም የማይረሳው ኢትዮጵያውያንም ዘወትር የሚኮሩበት አኩሪ ታሪክ ነው። ኢትዮጵያውያን አትሌቶች በኦሊምፒክ መድረክ የመጀመሪያ የሆኑበት ታሪክ ግን ይህ ብቻ አይደለም። ሌላም ተጨማሪ የሆኑ በርካታ ገድሎች አሉ።
በዛሬው የስፖርት ማህደር አምዳችንም በሳምንቱ መጀመሪያ የተከበረውን ዓለም አቀፍ የሴቶች ቀን አስመልክቶ ኢትዮጵያን ከአፍሪካ የመጀመሪያዋ ያስባላትን ታሪክ በኦሊምፒክ ስለፈፀመችውና ብዙም ስለእሷ ሲነገር የማይስተዋለውን ፈርቀዳጅ የማራቶን ጀግኒት ይዳስሳል። ይህች ታሪካዊ ኮከብ የማይረሳ አኩሪ ገድል በኦሊምፒክ መድረክ ብትፈፅምም እምብዛም ወደ መገናኛ ብዙሃን ስትቀርብ አትታይም። ተደጋግሞ መነገር የሚገባው ታሪኳም በሚገባው ልክ ሲዘከር አይታይም። ይሁን እንጂ በቀደሙት ዓመታት የቴሌቪዥን የስፖርት ዝግጅት ሲጀምር ከሚታዩ ምስሎች መካከል እሷ አኩሪውን ታሪክ ስትፅፍ የሚያሳየው ተንቀሳቃሽ ምስል በብዙዎች ዘንድ ይታወሳል።
ይህች የማራቶን ባለ ታሪክ ፋጡማ ሮባ ስለመሆኗ መገመት አይከብድም። እኤአ በ1996 አትላንታ ኦሊምፒክ ላይ ጀግናው አትሌት ኃይሌ ገብረስላሴ በ10 ሺ ሜትር የወርቅ ሜዳሊያ ሲያስመዘግብ፣ በ10 ሺ ሜትር ሴቶች የነሐስ ሜዳሊያውን እንቁዋ አትሌት ጌጤ ዋሚ ስታጠልቅ በሴቶች ማራቶን ለኢትዮጵያና ለአፍሪካ በታሪክ የመጀመሪያ የሆነውን የወርቅ ሜዳሊያ በማስመዝገብ ለአሁኖች የርቀቱ ፈርጦች ፈርቀዳጃ በመሆን መላውን የጥቁር ሕዝብ ጮቤ አስረግጣለች ።
ፋጡማ ትልቁን ታሪክ ለመስራትና ለበርካታ አፍሪካውያን ሴት አትሌቶች ምሳሌና የይቻላል ምልክት ለመሆን ብዙ ውጣ ውረዶችን አልፋለች። ከአትላንታ ኦሊምፒክ አንድ ዓመት በፊት 1995 እኤአ ስዊድን ላይ በዓለም አትሌቲክስ ቻምፒዮና አገሯን ወክላ ተሳታፊ ብትሆንም 19 ደረጃን ይዛ ነበር ያጠናቀቀችው። ይሁን እንጂ ይህ ጥሩ የማይባል ውጤት ትልቅ ታሪክ ከመስራት ተስፋ አላስቆረጣትም። በቀጣይ ዓመት ኦሊምፒክን እንድትሳተፍ የሚያደርግ ድል በጣልያን የሮም ማራቶን አሸንፋ ወደ አትላንታ በማቅናት አይረሴውንና ታሪካዊውን ድል ለማኖር በቅታለች።
ከአትላንታ ጣፋጭ የኦሊምፒክ ድል ቀጥሎ ባሉ ዓመታትም ከ1997 እስከ 1999 ድረስ በቦስተን ማራቶን ለሶስት ተከታታይ ዓመት በማሸነፍ ዛሬ ላይ መኖሪያዋን ካደረገችባት የአሜሪካ ስፖርት አፍቃሪዎች ዘንድ የማትረሳ ኮከብ ለመሆን በቃች። በዚህም የከተማው ሰው(የቦስተን) ነዋሪዎችም
‹‹our lady›› የእኛ እምቤት እያለ ይጠሯታል።
የኦሊምፒክ ድሏ በኢትዮጵያና በአፍሪካ የሴቶች ማራቶን ቀዳሚ የሆነችውን የፋጡማን ታሪክ ለመድገም ኢትዮጵያ አሥራ ስድስት ዓመታትን ጠብቃለች። የፋጡማ የኦሊምፒክ ድል በማራቶን ከ16 ዓመት በኋላ ቲኪ ገላና እኤአ በ2012 ለንደን ኦሊምፒክ ላይ ደግማለች።
እንቁዋ አትሌት ለኢትዮጵያ የአትሌቲክስ ብሄራዊ ቡድን ለመጀመሪያ ጊዜ የተሰለፈችው በ1988 እኤአ ላይ በግማሽ ማራቶን ውድድር በመሳተፍ ነበር። በሁለት የዓለም የግማሽ ማራቶን ቻምፒዮናዎች ላይም እስከ 10 ባለው ደረጃ ለመግባት በቅታለች። በ1994 እኤአ ላይ የመጀመሪያ የማራቶን ውድድሯን በፓሪስ ማራቶን ላይ ስታደርግ በ19ኛ ደረጃ ነበር የጨረሰችው።
ከዚያ በኋላ የመጀመሪያ የማራቶን ድሏን ደግሞ በሞሮኮ ማራኬሽ ላይ ያስመዘገበች ሲሆን ከሁለት ወራት በኋላ በሮም ማራቶን በድጋሚ ለማሸነፍ በቅታለች። በ1996 እኤአ ላይ በአትላንታ በተካሄደው ኦሎምፒክ በኢትዮጵያ የማራቶን ቡድን ለመሰለፍ የበቃችው ከዚህ ውጤቷ በኋላ ነው። በወቅቱ የኦሊምፒክ ማራቶኑን 2:26:05 በሆነ ሰዓት አንደኛ በመሆን ስታጠናቅቅ የሩሲያዋ ቫለንቲና ይጎሮቫና ጃፓናዊቷ ዩኩ አርሞሪ 2ኛና 3ኛ ደረጃ አግኝተዋል።
ከአትላንታ ኦሊምፒክ በኋላ
በቦስተን ማራቶን ከ1997
እስከ 1999 እኤአ
ለሶስት ጊዜ አከታትላ
ካሸነፈች በኋላም ፤
በ2000 እኤአ
ላይ ደግሞ በሶስተኛ
ደረጃ በመጨረስ በውድድሩ
ታሪክ ከፍተኛ ውጤት
አስመዝግባለች። በ2000 እኤአ
ላይ በሲድኒ ኦሊምፒክ
በማራቶን ውድድር 9ኛ
ደረጃ ያገኘች ሲሆን፤
በ2001 እኤአ
ላይ ደግሞ በኤድመንተን
የዓለም አትሌቲክስ ቻምፒዮና
13ኛ ደረጃን ይዛ
አጠናቃለች። በ2004 እኤአ
ላይ በጃፓን የናጋኖ
ማራቶንም አሸንፋለች።
ቦጋለ አበበ
አዲስ ዘመን መጋቢት 4/2014
አዲስ አበባ፡- በአገር አቀፍና ዓለም አቀፍ የስፖርት አመራርነት፣ ዳኝነትና አሠልጣኝነት የሴቶች ተሳትፎ እየጨመረ መምጣቱ ተጠቆመ፡፡ የኢፌዴሪ ባህልና ስፖርት ሚኒስትር የሴቶች ቀንን የፓናል ውይይት በማካሄድ ተከብሯል፡፡ በመድረኩ አገራቸውን በክብር ያስጠሩ ጀግና ሴት ስፖርተኞች ተዘክረዋል፡፡
በዓለም አቀፍ ደረጃ ለ111 ኛ ጊዜ በኢትዮጵያ ደግሞ ለ46ኛ ጊዜ የሴቶች ቀን፤ ‹‹እኔ የእህቴ ጠባቂ ነኝ›› በሚል መሪ ሃሳብ ሴቶችን በማበረታታትና ለሌሎች ተምሳሌት የሆኑ ሴቶችን በመዘከር ተከብሯል፡፡ የኢፌዴሪ ባህልና ስፖርት ሚኒስትርም በዓሉን የፓናል ውይይት በማዘጋጀት ያከበረ ሲሆን፤ ‹‹የኢትዮጵያ ሴቶች በአድዋ የጦር ሜዳ ውሎ እና እንድምታው፤ እቴጌ ጣይቱ እንደ ማሳያ!›› በሚል በታሪክ ውስጥ ከፍተኛ አስተዋጽኦ ያላቸውን ሴቶች የተዘከሩበት ጽሁፍ ቀርቧል፡፡ በተመሳሳይ የአገራቸውን ባንዲራ በዓለም አደባባይ በማውለብለብ ጀግንነታቸውን ያስመሰከሩ ጀግና ሴት አትሌቶችም በመድረኩ ተዘክረዋል፡፡
በኢፌዴሪ ባህልና ስፖርት ሚኒስቴር የትምህርት፣ ሥልጠና እና ውድድር ዳይሬክተር ወይዘሮ አበባ አማረ ‹‹የኢትዮጵያ ሴቶች በስፖርት›› በሚል ርዕስ ዳሰሳዊ ጽሁፍ አቅርበዋል፡፡ በዚህም ስፖርት ለሴቶች ማሕበራዊ፣ ኢኮኖሚያዊና ፖለቲካዊ ፋይዳ እንዳለው ተጠቁሟል፡፡ ይኸውም በኢፌዴሪ የስፖርት ፖሊሲ ሴቶች በሚማሩበት፣ በሚሰሩበትና በሚኖሩበት አካባቢ በስፖርት ቀጥተኛ ተሳታፊና ተጠቃሚ እንደሚሆኑ ተገልጿል፡፡ ሴቶች በስፖርቱ በአመራርነት፣ በባለሙያነትና በስፖርተኝነት እየተሳፉ ናቸው፡፡
በአገር አቀፍና ዓለም አቀፍ የስፖርት አመራርነትም አስቀድሞ የነበረው 30 ከመቶ የሆነው የሴቶች ተሳትፎ ወደ 50 ከመቶ ሊያድግ ችሏል፡፡ ይሁንና ከ26 የስፖርት ማሕበራት መካከል የጾታ ተዋጽኦውን በትክክል ተግባራዊ ያደረገው የኢትዮጵያ አትሌቲክስ ፌዴሬሽን ብቻ ነው፡፡ በዓለም አቀፍ የስፖርት ፌዴሬሽኖች አመራርነትም የኢትዮጵያ አሌቲክስ ፌዴሬሽን ፕሬዚዳንት እና የምስራቅ አፍሪካ እግር ኳስ ፌዴሬሽን ስራ አስፈጻሚ አባል ኮሎኔል ደራርቱ ቱሉ እና የዓለም አቀፉ የኦሊምፒክ ኮሚቴ አባል የሆኑት ወይዘሮ ዳግማዊት ብርሃኔ ተጠቃሽ ናቸው፡፡
እንደ አሰልጣኝነት እና ዳኝነት ባሉ የስፖርት ሙያዎችም በተመሳሳይ የሴቶች ተሳትፎ እስከ ዓለም አቀፍ እያደገ ያለ መሆኑም በመድረኩ ተመላክቷል፡፡ በስፖርተኝነትም በተለያዩ የስፖርት ዓይነቶች የአገራቸውን ስም በድል እንዲነሳ ያደረጉ እንዲሁም በጥቁር ስፖርተኞች ታሪክ ፈር ቀዳጅ በመሆንና ተጽእኖ በመፍጠር ረገድ ቁጥራቸው ጥቂት የማይባሉ ስፖርተኞች መኖራቸውም ተጠቁሟል፡፡
ብርሃን ፈይሳ
አዲስ ዘመን መጋቢት 1/2014
አዲስ አበባ፡- ሸባሪው ትህነግ በወረራ ይዟቸው በነበሩ የአማራና አፋር ክልሎች የስፖርት ተቋማት እና አገልግሎት መስጫዎች ላይ ከሶስት መቶ ሚሊዮን ብር በላይ የሚገመት ጉዳት ማድረሱ ተጠቆመ፡፡ ተቋማቱን ለማቋቋምና መልሶ ሥራ ለማስጀመርም የማገገሚያ እቅድ እያዘጋጀ መሆኑን የኢፌዴሪ ባህልና ስፖርት ሚኒስቴር አስታወቀ፡፡
ከሚኒስቴሩ ድረ ገጽ የተገኘው መረጃ እንዳመለከተው፤ አሸባሪው የትግራይ ወራሪ ቡድን በወረራ ይዟቸው በነበሩ የአማራ እና አፋር ክልሎች ከፍተኛ ሰብዓዊ ጉዳት ማድረሱ ይታወቃል፡፡ ከሰብዓዊ ጉዳቱ በተጨማሪም ሕዝብ የሚገለገልባቸውን ማሕበራዊ ተቋማት የዘረፈና ያወደመ ሲሆን፤ የጥፋት አሻራው ካረፈባቸው መካከል የባህልና የስፖርት ተቋማት ተጠቃሽ ናቸው፡፡
እስካሁን ባለው መረጃ መሰረትም በስፖርት ዘርፍ ከነበሩ ተቋማት እና አገልግሎቶች 339
ሚሊዮን 883 ሲ 579 ( ሶስመቶ ሰላሳ ዘጠኝ ሚሊዮን ስምንት መቶ ሰማንያ ሶስት ሺ አምስት መቶ ሰባ ዘጠኝ ብር) በላይ የሚገመት ጉዳት ማድረሱን መረጃው ጠቁሟል፡፡ በባህል ዘርፍ ከነበሩ ተቋማት እና አገልግሎቶች ደግሞ 120 ሚሊዮን 824
ሺ 938 (አንድ መቶ ሃያ ሚሊዮን ስምንት መቶ ሃያ አራት ሺ ዘጠኝ መቶ ሰላሳ ስምንት ብር) የሚገመት ውድመት መድረሱን የኢፌዴሪ ባህልና ቱሪዝም ሚኒስቴር በድረገጹ አስነብቧል፡፡
በሰሜኑ የአገሪቷ ክፍል ከአንድ ዓመት በላይ በዘለቀው ጦርነት ከፍተኛ ውድመት የደረሰባቸውን የባህልና የስፖርት ተቋማት ለማቋቋምና መልሶ ሥራ ለማስጀመር እንዲቻልም ሚኒስቴሩ የማገገሚያ እቅድ ማዘጋጀቱን ገልጿል፡፡ በኢፌዴሪ ባህልና ስፖርት ሚኒስቴር የስፖርት ዘርፍ ሚኒስትር ዴኤታ አምባሳደር መስፍን ቸርነት ‹‹ሕብረተሰቡ ቀጣይነት ያለው አገልግሎት ለመስጠት እንዲያስችል እና አገልግሎቱን ወደ ነበረበት ለመመለስ ሁሉንም ኢትዮጵያውያንና የኢትዮጵያ ወዳጆችን ያሳተፈ የአስቸኳይ ጊዜ ሥራ መስራት በአስቸኳይ ይጠበቃል›› ማለታቸውም በመረጃው ተመላክቷል፡፡
ሚኒስትር ዴኤታው፤ በባህልና ስፖርት ዘርፍ የሕብረተሰቡን ተስፋ የሚያለመልም የሥነ ልቦና ሥራ በዓይነት፣ በቁሳቁስና በሥነ ልቦና ህክምና ላይ መስራት ከሚኒስቴሩ እንደሚጠበቅም አስገንዝበዋል። የመልሶ ማቋቋም ስራውን የሚያስተባብር ግብረኃይል ተቋቁሞ በአስቸኳይ ወደ ተግባር ተገብቶ ስራዎችን እያቀናጁ መስራት እንደሚያስፈልግም ጠቁመዋል።
ብርሃን ፈይሳ
አዲስ ዘመን መጋቢት 1/2014
